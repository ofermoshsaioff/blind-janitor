אז הנה הוא לפנינו, השני של לפטפילד, זה שכולם יודעים שהוא על הפנים, אפילו שמעטים באמת הקשיבו לו. מוזר איך הדברים מתגלגלים, לא ככה? 

כנראה שככה זה בעולם האכזרי שלנו. רגע אחד אתה הנביא, אתה הגאון, אתה המשיח, ושניה אחר כך (טוב, לא בדיוק שניה. כמעט חמש שנים, אבל לא ניתן לזה להרוס משפט טוב), אתה חתיכת פלוץ יומרני, וכל זה קורה לא בגלל שעשית משהו רע. זה קורה בגלל שזה קורה. בגלל שזו הדינמיקה של הדברים. בגלל שמוזיקת הדאנס לסוגיה היא לא מה שהיתה לפני חמש שנים, ובגלל שגם המבקרים הם לא מה שהיו לפני חמש שנים קודם לכן, עת הגיע ''לפטיזם'' ופוצץ להם ת'מוח. 

ייאמר כאן ועכשיו: ''רית'ם אנד סטילת''' הוא אלבום טוב. כמו שהמצב נראה היום, זה אפילו אלבום מצוין, בו באות לביטוי כל התכונות שהביאו את ניל בארנס ופול דיילי עד הלום: היכולת לקחת פסיפסי קצב מרתקים, סגנונות שונים ומנוגדים, מיקסים ווירטואוזיים ומבריקים ותיזמון מעולה וליצור מוזיקה שמקפיצה גם את הגוף וגם את השכל. לפטפילד חוזרים באלבום ''רזה'' יותר, פחות גרנדיוזי והרבה יותר תוקפני. נכון - זה לא ''לפטיזם'' וגם לא מתקרב אליו, אבל שום דבר הרי לא יוכל להיות כמו ''לפטיזם''. 

אומר גם זאת: הבעיה של רית'ם אנד סטילת' אינה באיכותו המוזיקלית אלא ברלבנטיות שלו. כשיצא ''לפטיזם'' אף אחד לא ידע מה זה בדיוק האוס פרוגרסיב, ואיך בדיוק אוכלים את זה. מאז חלפו השנים, כולם ראו דברים, שמעו קולות ורשמו שמות, פגשו את פיית'לס, אנדרוולד והכימיקל בראת'רז, הכירו את אפקס טווין, גילו את די ג'יי שאדו והמליכו את בק ופטבוי סלים. הגילוי שהקופסאות המשוקצות הללו יכולות להוציא דברים מדהימים אם הן מחוברות למוח המתאים, כבר לא משכיב אף אחד לריצפה. 

''לפטיזם'' היה אלבום ענק, אחד החשובים שיצאו בשנות התשעים ובכלל, בעיקר בגלל שהוא גילה לאנשים רבים (ואני בתוכם) שביטים יכולים לפעמים להתחבר לכדי אמירה מוזיקלית מושלמת. ''לפטפיזם'' מקבל בתולדות מוזיקת הדאנס משמעות דומה לזאת של ''סרג'נט פפר'' ו''דארקסייד'' במוזיקת הרוק. אלבום מופתי וקאנוני שייסד ז'אנר, פרץ גבולות ושינה את חייהם של אוהבי מוזיקה רבים. עכשיו, נשאלת השאלה - אם את כל זה השיגו לפטפילד באלבום הבכורה שלהם, מה הם כבר יכולים לעשות באלבומם השני? לא עדיף כבר לפרק את הבסטה? 

יכול להיות שזה מה שצריך היה לקרות. הרי גדולים ורבים כבר נפלו במלכודת היצירה המונומנטלית שתטיל צל ענק על כל מה שיעשו בעתיד; אך לזכותם של ''לפטפילד'' ייאמר שהם ניסו. לחובתם יש לציין שלא זאת בלבד שהם נכשלו, כצפוי, הם גם בזבזו יותר מדי זמן יקר על הניסיונות האלה. זמן שהם יכלו לנצל כדי לנוח על זרי הדפנה ולעשות קופה מרמיקסים של רוקרים מזדקנים שמבקשים להתחבר לסצינה. לחובתם אזקוף גם את זה שכל אותו זמן הם עטפו את עצמם במעטה סודיות ויצרו אצל כולם את הרושם שאוטוטו הם מביאים אותה ביציאה ששוב תהפוך לכולם את האוזניים. האמת המרה היא ש''לפטפילד'', כמו שאר האליטות של המוזיקה האלקטרונית, עומדים בפני שוקת שבורה. יש להם קהל צמא לריגושים וחידושים ואין להם שום דרך לספק ריגושים שכאלה. 

לכן, אם נוותר על ההשוואה הלא הוגנת לקודמו, נגלה שרית'ם אנד סטילת' הוא אלבום מכובד ועשוי היטב שמכיל שילוב נותן בראש וברגליים של טקנו ודאב, והמון ראפ עם כל התבלינים המיוחדים של הצמד. יש בו כמה טרקים מוצלחים מאד כמו ''מזמור לאדם עני'' עם הרגא מאפין צ'שייר קאט, ''פאט פלאנט'', העצבני ו''תפילתו של רינו'' האוורירי. יש גם פחות מוצלחים כמו ''אפריקה שוקס'' הסתמי שמקמבק גם את אפריקה באמבאטה וגם את משחק הפרוגר הזכור לטוב (באתר הלהקה ניתן להוריד משחק שכזה, המבוסס על הקליפ השערורייתי, עלק) שלרוע המזל נבחר להיות הסינגל הראשון מהאלבום. 

למרות קבלת הפנים הצוננת שזכה לה, יש ברית'ם אנד סטילת' כמות לא מבוטלת של השראה ורוממות רוח. נכון, הוא לא ממציא את הגלגל מחדש. נכון, צריך להקשיב לו כמה פעמים כדי לקלוט את הקסם הפראי שבו. וכן, זה עדיין לפטפילד.