מה עכשיו? 

קודם כל, זה אלבום שיוצא קצת אחרי ההופעות שלו בארץ השנה, יחד עם הכנר סטיוארט גורדון. בתקווה שההופעות האלה עוררו קצת קהל חדש כאן לתופעת האמיל, האם האלבום הזה ראוי להיות נקודת פתיחה? 

כן. 

האמיל מקפץ על העטיפה בבגדי ריקודי העם מההופעות בארץ, ובפוזת הקוף של פיטר גבריאל. הצמצם פתוח והתמונה מטושטשת. יש שערה על הצמצם. 

הוא לא עושה לנו את החיים קלים הפיטר האמיל הזה. כמעט אף פעם. זה חלק מהפילוסופיה שלו, שכדי להפיק יותר מהיצירה, המאזין נדרש להשקיע מעצמו. ריכוז, תשומת לב, מחשבה. 

העובדה הזאת בולטת לאוזן בשיר השני, פאר-פלאנג'. במקור, יצא השיר הזה לפני שנתיים באלבום תרומה מיוחד שנכתב לפי שורת שיר של ילדה אוטיסטית. באלבום ההוא השתתפו כל מיני אמנים שתרמו את חלקם, וגם האמיל פרש שם את השיר הזה - מלודי ונעים עיבוד. אבל כאן, לכבוד הכללתו באלבום מסודר של האמיל, השיר חייב להיות מוקשח קצת, בעיבוד, במלודיה, קצת פחות קל לעיכול. נולדנו לסבול. 

וזה בעצם השיר השני, כי הראשון היה אופוס אקזיסטנציאליסטי על החיים כסרט עם תסריט, במגבלות תסריט, ועם הפתעות לא מתוכננות. יש שערה על הצמצם. יש מלודיה קשה עם התחרעות קלה באמצע. כמעט עשר דקות. אני יודע, זה הלהיט שיצא על וידאו קליפ באמ.טי.וי. 

בפינת המחזמר יש לנו את השיר על *לא* מרלין מונרו, בו האמיל משתעשע בעיבודים קוליים שמתאימים לנקודת המבט האנגלית על נערה אמריקאית. השיר לא מזכיר ולו במאומה אנגלי עם מקל קריקט. אין לשיר שום קשר לקריקט. בכל האלבום כולו אין כלום שמרמז על קריקט. שנבין פעם אחת, מה יש להם מהקריקט הזה? הכל בגלל שעונת הקריקט נופלת בפגרה של עונת הכדורגל? 

עולם צלילי שנע בין הקאמרי לאוונגארדי, הכינור של גורדון, החלילים והסקסופונים של דיויד ג'קסון, ותופים על אמת של מני (מנחם?) אליאס. וכן, פיטר האמיל. קולות (ועוד קולות) (ואיזה קולות) קלידים וגיטרות. גיטרות עם פידבק. גיטרות מוקלטות הפוך. גיטרות סלייד. הוידאו לא הרג את כוכב הרדיו. 

העצלות המנגנת והמאולתרת של המוסיקאים בתקליט מזכירה קצת את הצד שני של וורלד רקורד של ון דר גראף. מרגלית השלישית קמה לתחיה עם הגיטרה של האמיל, הסקסופון של הנהג השיפוצניק והתופים של חסידי בראדסלב. אולי בעצם הוא מנגן כאן על מרגלית ולכן זה נשמע ככה? לא כתוב. בכתובין אנו מוצאין רק שהאלבום הוקלט בין איפשהוא בסוף המאה העשרים לבין 11:23 (זמן גריניץ') בעשרים ושלושה במרץ 2001. 

בלי שיר אחד על שיגעון אי אפשר, נכון? סיד בארט אולי עשה את זה בפועל, אבל האמיל כתב על זה יותר מכולם. הגרסא ההאמילית לדוקטור ג'קיל ומיסטר הייד, מי יציל את מי ממי? ואיך פותחים את הקשרים האלה לעזאזל? התשובה, כמו שאמרו פעם, בשיר הבא. המשוגע פרק עול ויצא החוצה, אחרי מאבק של שמונה דקות, והוא מטייל לו בעולם צלילים עדין שמתפתח לאט לאט במשך עשר דקות נוספות. 

ואז בא השוס. 

אוכל לזאבים. אחד הקטעים הקשים והמזעזעים ביותר של האמיל. אין רחמים. האמיל מזכיר לנו שבתקליטיו יש קטעים שמשנים את קצב הדופק של המאזין. הוא מספר את סיפורו של הכומר שמנצל מינית את היתומים החוסים בכנסיה. שיר קשה קשה קשה, עם מוסיקה תואמת. 

זהו גמרנו, מה עכשיו? (עד עכשיו לא ברור לי אם זה על שם השיר של צביקה פיק, או לא) הכל פתוח, עוד לא מאוחר. 

חדש? כן. נקודת פתיחה טובה למי שעוד אין לו האמיל בבית? למה לא. איפה זה עומד ביצירה ההאמילית? כרגיל, אי אפשר לענות על השאלה הזאת. כל אלבום זה משהו אחר, אין תקופות, אין קו הגיוני של התפתחות, זה איפה שהוא עומד (או קופץ) כאן ועכשיו. וזה טוב המקום הזה. טוב מאד.