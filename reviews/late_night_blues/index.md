אפשר להגיד הרבה מאוד על ''לייט נייט בלוז'' של ביג באד, אבל אם רוצים לעשות את זה בשתי מילים: אירוע מוחי. 

ביג באד הוא בחור בן 40+, אנגלי שיכול לגרום לכם לשבת ולעצום את העיניים, או להתחיל לרקוד סתם בלי סיבה. לייט נייט בלוז, דיסק כפול שעטיפתו לא מסבירה פנים, הגיע אליי במקרה, והפך עד מהרה לדיסק האווירה והטעם המוביל. 

החלק הראשון הוא הקלטה מתוך הופעה חיה. איך אפשר להעביר לדיסק הופעה אלקטרונית חיה, חשבתי לעצמי, ויחד עם זאת לשמור על איכות? כמה שאני טעיתי. 

בקטע הראשון ,return of spiritman ,מתארח מוסיקאי הג'אז וולדון אירוין, וסוחף אותך למערבולת גרוביות שמתובלת בגיבובי היפ-הופ. בהמשך, מובילים אותך קטעים כמו on the six ו-persian blues אל מקצבי האסיד ג'אז, וסקסופון ''מזמר'' בשילוב מלודיה מתוקה בקורטוב של באסים ולופים, גורם לך למערבולות של שמחה ואושר - סתם כך, בלי סיבה. 

הקטעים האחרים מתאפיינים בתיבול אוריינטלי, לא ''חריף'' במיוחד ולא דומיננטי - פיקנטיות מעוררת הערצה. all over the world ו-soul food הם כבר בגדר הכנה לחלק השני. הקצב מתגבר, ומתקרב יותר הברייק ביט, והבאס מתחיל להכות בבטן, ככה טוב טוב. עדיין, הקטעים לא מבשרים על המהפכה הרישמית שעתידה לבוא אבל הם בהחלט משמשים מעין ''בקרוב'' לחלק השני. החלק הראשון עומד להסתיים, ורעש מחיאות הכפיים עם סיום כל קטע גורם לך להצטרף אל הקהל המשולהב בשמחה. 

בעוד החלק הראשון גרם לנו לחשוב שביג באד הוא רך, מתוק וצפוני לבתי קפה, הרי שהחלק השני של האלבום הוא היפוך של 180 מעלות, שגורם לך להגיד ''ואוו! זה אותו אחד?!'' 

אז זהו, שכן. החלק השני לקוח מתוך תוכנית לילית של ביג באד, והוא ברובו על טהרת הדראם אנד בייס. קיקים חזקים ישר למוח, סימפולים אפלים וקטעים קצרים שמתחרים בפסיכדליה. ואל תחשבו לרגע שביג באד נופל. ממש לא. הוא רק מסנן: מדבר אל כולם בדיסק הראשון, ומשאיר את האיכותיים לשני. 

ביג באד הוא שילוב של ''קפה דל מאר'' על הים ומועדון ריקודים אפלולי בלונדון. הוא יודע בדיוק מתי להגביר את הקצב ומתי לשנות נושא שצריך, כדי שלא נשתעמם. הוא לוקח את הדראם אנד בייס השולי והאנדרדוגי, והופך אותו לנחלת הכלל. הוא מצליח לגעת באזורים שונים של המוסיקה, ולהגיע לרמות מעוררות הערצה. רבים מהאמנים שמתעסקים רק בז'אנר אחד של מוסיקה אלקטרונית, לא מצליחים להגיע למה שביג באד מעביר באלבום כפול. 

אם בא לכם לפתוח את הראש - ולא מאבנים - ואתם רוצים לטעום מאלקטרוניקה אמיתית אבל בלי להתחשמל - תנו צ'אנס לדיסק הזה. הוא יהיה עבורכם מוח נוסף.