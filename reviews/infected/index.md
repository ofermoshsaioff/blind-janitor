Infected הוא שמו של השיר הפותח, שהוא שיר הנושא, והשיר שפרסם את מאט ג'ונסון. זו יצירת פופ אלקטרונית עתירת מקצבים, שממטירה את מבול האדרנלין הראשון של האלבום הזה, שסוחף אותך עד סופו. השיר הזה מדבר על האהבה המסוייטת של ג'ונסון, מוטיב חוזר ברבות מיצירותיו. והוא נותן הצצה ראשונה לאפילת הנפש של היוצר הזה, שמתעקש להעמיד פנים שהוא להקה ששמה ''The The''.

בהמשך האלבום נוגע ג'ונסון בתריסר סגנונות מוזיקליים שונים, באופן שהעניק למוזיקה שלו את ההגדרה חסרת האונים והמתאימה כל-כך לתקופה שלו: גל-חדש. אבל האמת היא שקשה להשוות את החומרים שלו למשהו אחר, ובטח שלא לשייך אותו לז'אנר מסויים. 

ראשית, הכל רווי בהרבה יסודות של רוק בסיסי מצד אחד, והרבה אלקטרוניקה מצד שני. חוץ מזה, המוזיקה המצויינת של ג'ונסון היא רק כיסוי לרעיונות, שחלקם חתרניים על גבול המשיחיות, ואחרים ארציים ורגועים יותר, אבל לאו דווקא ערבים לחיך. כך בשיר Heartland - מהיחידים באלבום שזוכים עד היום להשמעות רבות; מתחת לעבודה הווקלית המשובחת, השילוב המולטי-אינסטרומנטלי וסולו הפסנתר הג'אזי, מסתתרת (בעיקר אם לא מקשיבים למילים), ביקורת חריפה על האמריקניזציה של אנגליה מולדתו. כך ב-Out Of The Blue, שיר מוזר שמספר על חוויותיו עם זונה טובת לב, ועל האהבה הפרדוכסלית שהוא מוצא בין ירכיה. 

בשירים האלה ובאחרים עוסק ג'ונסון חליפות באינטרוספקציה ובביקורת חברתית כמעט קונבנציונלית. לעיתים, כמו בדואט האהבה הנפלא Slow Train To Dawn, עם ננה שרי, נראה כאילו המסרים שלו הם שום דבר מלבד פשוטים, עצובים, ומנוסחים בתחכום. אבל תמיד כדאי לבחון אותם שוב מקרוב. כך, למשל, בשיר Sweet Bird of Truth, שלכאורה מתאר את חרדותיו של טייס בבדידות הקוקפיט שלו, אבל מכוון כנראה לחרדת סירוס ופחד מאימפוטנציה. הבחירה של ג'ונסון לערוך את המפגש הזה עם עצמו בגובה 30 אלף רגל אינה מקרית. בחלק השני של האלבום הוא יימצא, כל הזמן, גבוה מעל לכל ובאיזה סוג של תנועה. תמיד, אגב, דרך מטאפורות עמומות, שמשתבצות בתורן בתמונה השלמה, כשמסתכלים על האלבום הזה כמכלול. 

שני השירים האחרונים באלבום, Twilight Of A Champion ו-The Mercy Beat, משלימים את המעבר מהעיסוק של ג'ונסון בחריגות שלו, לשיבוצה במקומה הראוי בתוך התרבות המערבית החולה. 

בראשון, הוא מתאר את בדידותו כפרט חסר משמעות בתוך כרך מודרני. הוא מזהה את ההתמכרות לחומר, ואת הבריחה הכושלת לרוח, כחלק מהרצף הדטרמיניסטי שכופה עליו התרבות הזו, ומגיע בסופו של דבר למסקנה המתחייבת: הפתרון היחיד הוא לשלוח יד בנפשו. את זה הוא מתכוון לעשות בשיר השני, שחותם את האלבום. 

The Mercy Beat הוא לא רק שיאו המוזיקלי של Infected, אלא השיא הרעיוני שלו. ג'ונסון קושר בו את הקצוות, ומתאר כיצד מכר את נשמתו והתמכר לטיפה המרה, כדי שיוכל להביע את עצמו. הוא יוצא לדרכו האחרונה, נוהג בטירוף שיכור ללא בלמים. בסופו של דבר, רגע לפני שאומר נואש, הוא מחליט לצאת לקרב סכינים עם השטן, ולנצח. את המיסטיקה של מלחמת האור בחושך הזו, הוא מחבר לדימויים ארציים ולמוטיבים שהציג לאורך האלבום, במלאכת מחשבת מוזיקלית וטקסטואלית. 

השילוב האינסטרומנטלי-אלקטרוני המופלא, שהוא אחד מסימני ההיכר של The The, הושלם בעבודת אולפן מבריקה שהפיקה קיר ווקלי מוצק וגווני צליל חמים ואמיתיים להפליא. חוץ מזה, מדובר פשוט ביצירת רוק איכותית ועשויה היטב.

Infected הוא אלבום נדיר באיכויותיו, ששווה האזנה וקריאה חוזרות ונשנות. חמש-עשרה שנים אחרי, הייחודיות שלו זוהרת בשמי המוזיקה, עדיין. ואגב, הוידאו שלו מעניק עומק נוסף ומומלץ בחום (אפשר להשיג באוזן השלישית).

ונסיים בציטוט (בתרגום חופשי מאד), מתוך The Mercy Beat : 
''... יום אחד ביקשתי השראה מהמלאכים
אך היה זה השטן שקנה לי משקה -
והוא ממשיך לקנות אותם מאז ועד היום. 
הוא גרם למשקה על לשוני, להרגיש כמו הים על-פני החול 
הוא החתים את כף-ידי הרועדת על וידויים 
גרם לי להילחם כדי להיאחז בתקווה
כמו מלח שיכור בסירת הצלה
בקבוק וודקה תחת כנף מעילי
וספר התנ''ך שלי, מלא הסימניות, נופל מעבר לסיפון''.