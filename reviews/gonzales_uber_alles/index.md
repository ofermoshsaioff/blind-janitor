אזהרה - אם את/ה שייך/ת לקבוצת פוסלי האלבומים בשמיעה ראשונה, Gonzales uber alles אינו מיועד לך! נא לא לקרוא ביקורת זו! 

ולעניין: אני מסתכל אחורה בזמן,לתקופה שהייתה (מבחינתי) שמחה יותר, ותוהה: לאן זה נעלמה המוזיקה הטובה? האם באמת כבר אי אפשר לעשות מוזיקה טובה עם שתי גיטרות, בס ותופים? זה כבר לא עובד? טוב, בסדר, הוסיפו גם קלידים, אבל עשו משהו!?!?!? 

כעת, נא לדמיין שבעקבות תקלה חמורה ביותר (שעדיין לא ניתן להתחקות אחר מקורותיה, ברגע שנדע משהו נודיע לכם), קריאה נואשת זו לעזרה נפלה אחורה בזמן,על אוזניים שמוכנות לשמוע. אותן אוזניים שייכות לנער קנדי צעיר, שהחליט לעבור לגרמניה, וליצור שם מוסיקה משלו. מוסיקה שדומה להכל, אבל לא לשום דבר אחר (שנאמר ''דומה אך שונה''). שמו של המושיע הצעיר הוא צ'ילי גונזלס (שבינתיים כבר הפך לגבר), והאלבום הוא Uber Alles (כבר אמרנו גרמניה, לא?). 

גונזלס לא טיפש - הוא מבין שהרוק כסגנון מוזיקלי כבר מת, או לפחות זקוק להחייאה די רצינית. מה עושים? לוקחים רוק, ג'ז, בלוז וגם מוסיקה אלקטרונית (די מתוחכמת), זורקים לתוך קערה גדולה, מערבבים טוב (עם כמויות לא מבוטלות, יש להניח, של חומרים - אההם - לא ממש חוקיים),ומקררים קלות. 

בדרך כלל גורם תהליך כזה במוסיקה ליצירת פלצנות ברמה, אבל לא במקרה הזה; לגונזלס יש כמויות כל כך גדולות של כשרון, שהמארג הזה הופך לאפשרי, והרבה יותר מזה. 

האלבום לא נפתח באופן הכי מבריק - במעין יצירה בדו מז'ור, של מי שקיבל את האורגן שלו מאבא-אמא רק אתמול; אבל מהר מאוד משתלטת רוחו של דיוק אלינגטון על האווירה (בקטעים השואבים מהג'אז),כששילוב של מכונות תופים בקצב מהיר יותר, מנסה להרוס לאלינגטון קשישא את האווירה (וגם מצליח). 

בסך הכל, ניתן למצוא בו השפעות ותערובת של סגנונות מוזיקליים רבים - מסטאנדרטים ג'אזיים פשוטים, דרך רוק בסיסי ועד להיפ הופ ואלקטרוניקה משובחת. מאוד מומלץ, ואנא מכם (שוב) - תנו לאלבום הזה צ'אנס. אל תפסלו אותו בשמיעה הראשונה. זה שווה את זה.