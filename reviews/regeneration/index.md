אם יש דבר שאפיין את ניל האנון, סולן הדיווין קומדי, עד 99', היה זה מראהו החיצוני - התספורת המסודרת, החליפות המצוחצחות והדימוי הכללי של הילד הגנדרן והלא מובן שלא מזמינים יותר למסיבות כי הוא גומר את כל הג'ין. אם יש דבר שאפיין את הדיווין קומדי עד 99', היתה זו העובדה שהלהקה היתה בעצם של האנון (עם עוד כמה נגנים קבועים ואורקסטרות שלמות של נגנים מתחלפים). להקת פופ שמח ורקיד עם מילים שנונות, מצחיקות ומתחכמות על סקס, אלכוהול, מסיבות וערי בירה אירופאיות. 

אך לא עוד! 

בשנת 99' יצא ללהקה אוסף בשם ''ההיסטוריה הסודית'', שהכיל את מיטב השירים + שני שירים שלא הופיעו בשום מקום אחר. אחד השירים נקרא ''צעיר מכדי למות'', ובו מבשר לנו האנון את מה שהבנו רק 3 שנים אחרי: ''ועכשיו הגיע הזמן להיפרד מהחליפה שלי, מהחולצה שלי, ומהעניבה שלי. נעוריי חלפו עברו כבר מזמן, אבל אני עדיין צעיר מכדי למות.'' רק היום מסתבר, שהוא התכוון לכל מילה. 

באלבום האחרון החליטה הלהקה לקחת את השינוי הזה לכיוון הקיצוני ביותר. איך עושים את זה? קודם כל מחליפים חברת תקליטים - במקרה הזה פארלופון, אחר כך לוקחים את המפיק של רדיוהד, ולסיום, הופכים ללהקה אמיתית של 6 נגנים, שתמונתם אפילו מופיעה על עטיפת האלבום. להאנון, כנראה, באמת נמאס להתבלט, והוא החליט שלא להסתפר לשנה (או כך לפחות כך זה נראה), להוריד את החליפה, ללבוש ג'ינס, טי שירט ונעלי עבודה, ולעמוד עם שאר חבריו ללהקה בפוזה שלא היתה מביישת אפילו את הוורב בימיהם האחרונים. 

מכל השינויים, הבולט ביותר באלבום הוא השינוי במפיק. משמיעה ראשונה של השירים בריג'נריישן אפשר להתבלבל ולחשוב שמדובר בסתם עוד להקה צעירה שרוצה להשמע כמו רדיוהד של פעם ולעשות קצת כסף משירים מינימליסטיים, פריטת אקורדים מלנכולית ושירה גבוהה ומתבכיינת. ובאמת, בפעם הראשונה ששמעתי את האלבום ברדיו אני זוכרת שהשפלתי את מבטי וחשבתי לעצמי ''אוי לא.. עוד להקה טובה נפלה במלכודת הניסיון לעשות שינוי תדמית'' (ע''ע בלר). מספר שבועות אח''כ הזדמנתי לחנות תקליטים מסוימת ברח' שינקין עם הרבה זמן פנוי על האזניים, והחלטתי לתת לאלבום הזדמנות נוספת. ובאמת, בשמיעה שניה פתאום הכל נשמע אחרת. כששומעים את האלבום במלואו ולא כל שיר בנפרד עם בלבולי שכל של קוואמי באמצע, מגלים שזה בעצם אלבום יפה, מעניין, מרגש, ולא, בכלל לא נשמע כמו אלבום חיקוי של רדיוהד. 

האלבום נפתח בשיר timestretched, שבו מתחיל האנון לשיר על כך שאין מספיק זמן בחיים בשביל להגיד ולעשות כל מה שרוצים. השנים נעלמות לו כמו הבועות בבירה, מה שכבר מראה לנו שהאנון הישן עדיין מתחבא שם בפנים, חש את הצורך לשיר על נושאים קצת יותר רציניים ולהפגין קצת יותר רגשות, אבל בכל זאת לא מסוגל להחביא מעט מהציניות שכל כך בלטה אצלו בעבר. 

השיר הבא באלבום הוא הסינגל השני, bad ambassador, שמתחבר בצורה יפהפייה לשיר הראשון. את הגיטרה האקוסטית החליפה הגיטרה החשמלית, בתוספת כינורות בפזמון ושירה חזקה בהרבה מצידו של האנון. זה אולי השיר הכי פחות רציני באלבום, אבל זה גם מה שעושה אותו לאחד השירים הטובים ביותר בו, אם לא הטוב ביותר. 

perfect lovesong הוא השיר האהוב עליי באלבום, וכשמו כן הוא, שיר האהבה המושלם. הוא מתחיל בהבטחה שאם אהובתו תיתן לו את אהבתה הוא יתן לה את שיר האהבה המשולם, עם שורת בס אלוהית של הביטלס וסאונד טוב וישן של הביץ' בויז, עם גיטרה שמנגנת אקורדים פשוטים ברקע של שורת הבטחות מפי הדובר לאהובתו, עם קטע אורגן נחמד באמצע ואפילו קצת לה לה לה. 

מהשיר האופטימי ביותר באלבום, מעבירים אותנו החברים באופן חד לשיר הכי פסימי. note to self, ששומעים כשנמצאים במצב רוח ממורמר במיוחד. האנון עובר על ימות השבוע אחד אחרי השני, ורושם לעצמו את המסקנה הקיומית שלו לאותו יום: ''יופי זה לא אותו הדבר כמו נעורים'', ''הסופר כותב לעצמו ולא בשבילך'', ''שיר הוא לא שיר עד שלא מקשיבים לו'', ובסוף, במעין התמוטטות עצבים, נכנס דיסטורשן שכל כך לא מתאים ללהקה, אבל כך כך מתאים דווקא בשיר הזה, ובו האנון מסכם שאין דבר יותר מפחיד מלהיות לבד. 

dumb it down מדבר על כך שהעולם הוא מקום מטומטם, שרק אנשים מטומטמים יכולים להנות ממנו. מוסר ההשכל? אולי עדיף להפסיק לקרוא ספרים ולחשוב יותר מדי, והעולם יהיה מקום הרבה יותר טוב. קצת מוזר לשמוע את האנון מדבר על להפסיק לקרוא ספרים, כשמספר לא מבוטל משיריו מדברים על ספרים שהוא אוהב. 

Mastermind, שניתן היה לצפות מבחור כמו מוריסי לכתוב, הוא שיר איטי עם כלי מיתר מרגשים, שמדבר על להיות שונה, חדשני ולא מובן. לא בדיוק הנושא שהייתי מצפה מהדיווין קומדי, אבל דווקא במקרה הזה השינוי מקובל עליי. יש לי חולשה לשירי התבכיינות בסגנון הזה. 

Regeneration הוא אלבום כל כך מלנכולי ודכאוני, ובכל זאת, משהו כל כך אופטימי מסתתר בתוכו. האופטימיות מוצגת בצורה מלנכולית, דבר שהופך את השירים להרבה יותר מרתקים. אי אפשר שלא לנסות לדמיין איך השירים האלה היו נשמעים, בהנחה שהגלגול הקודם של הלהקה היה מבצע אותם. כנראה שהם לא היו נשמעים יותר טוב. 

אני משלימה עם השינוי, עובדת על עצמי קצת, מנסה לשכוח את מה שהיה לפני ולהתמקד במה שיש עכשיו, ואולי הפוטנציאל קצת מבוזבז. אבל בכל זאת, המסקנה הסופית שלי היא שזה אלבום שכל חובב אינדי פופ ממוצע יאהב בקלות, ואין ספק שלמרות שזה חומר יותר כבד, הוא גם הרבה יותר קליט ברובו ממה שהיה לפני כן. את ההוכחות תוכלו לראות בשטח אם רק תקשיבו.