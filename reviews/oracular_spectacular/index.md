נדמה שכל עשור חדש הוא זמן מעניין יותר לחיות בו מהעשורים שקדמו לו. הרי ככל שעובר הזמן לא רק שטכנולוגיה חדשה מפציעה, אלא גם שההיסטוריה הופכת ארוכה ומפותלת יותר, שלא לדבר על כמות השירים שגדלה משנה לשנה... כרגע, נראה שבמבט לאחור, רוח הזמן של העשור הנוכחי תיזכר בעיקר כמריחת צבעי ניאון, צורות גיאומטריות, להקות כמו הלאיירס ואנימל קולקטיב ועוד קצת אלקטרו ורוקנ'רול מינימלי שעבר הנשמה בתחילת העשור וצבר מומנטום במשך כמה שנים.

עשור משונה.
הוא מכיל בתוכו את הפיפטיז, את הסיקסטיז, את הסבנטיז, האייטיז והניינטיז ואת כל מה שקדם לאלה.להקה אחת יכולה להתלבש על מנעד בלתי אפשרי של ז'אנרים שלא התקיימו באותם מקומות ובאותם זמנים סימולטאנית, בייחוד בעידן שבו המקורות חשופים ונגישים יותר מבעבר ודבר אינו ''אאוט אוף פרינט'', אם מסתפקים בהיעתק דיגיטלי.

מאריה, זרקי איזו מילה טובה



נאמר, חברינו MGMT (ראשי תיבות המילה Management), מהלהקות האלו שמוקמות על ידי סטודנטים לאמנות, התחילו כלהקת אלקטרו צבעונית והמשיכו לעבר רוק פסיכדלי עם הופעות תכופות של סינתיסייזר. בניגוד לגל הרכבי הרוקנ'רול השמרני והמסורתי, ובראשם הוייט סטרייפס (ואפילו לצורך העניין, הסטרוקס), הגל ש-MGMT עומדים בראשו אינו שומר אמונים לטכנולוגיה ישנה ואנלוגית. לדוגמא, Late of the pier וכל שאר חובבי הניאון כמו MGMT משתמשים בדגמים מודרניים של מקלדות, עם סליידים שיוצרים שיפט באוקטבה ומיני אפקטים מובנים. עם זאת, יש להם נטייה מצחיקה להשתמש גם בצלילי 8BIT אייטיזים ולהתהדר בסאונד של משחקי מחשב ישנים.

בתפריט - קצת רטרו לFאנק עליז של סוף הסבנטיז (''Electric feel''), עתידנות ואלקטרו (''The kids'', שיושב על מקצב טכנואי א-לה The knife, עם אקסטרה מקלדת 8ביט בפזמון) והרבה הומור כלפי קלישאות רוקנ'רול (''Time to pretend''). כמו כן, ישנה עמדה אמביוולנטית כלפי פרוג רוק מקורזל - מצד אחד, השאלת מאפייניו האסתטיים בגזרת הסאונד (הפרזה באפקטים, מבני שירים מפותלים, שלא לדבר על כותרת האלבום עצמו, עיצובו ועיצוב הקליפים). מצד שני, ובכן, להקה טרנדית שעושה רוקנ'רול פרוגרסיבי? בלתי אפשרי! לא בעשור הנוכחי, הכל כך ציני, לא כאשר חברת תקליטים מנווטת כל צעד וכל זווית צילום. זה עשור קאמפי מדי, מה שאתה רואה הוא כל מה שיש, הצורה היא המסר. 

למרות ההפקה הנקייה להחריד (שעברה כמה וכמה נגיעות של מפיק חיצוני שסידר הלייבל שבו הם חתומים, אותו האיש שעושה את הפליימינג ליפס ואת מרקורי רב כבר שנים והופך את כולן לחייזריות יותר), נשמתי לרווחה לגלות שלהקות ביזאריות באופן גבולי בכל זאת מצליחות לזכות לעדנה בקרב המיינסטרים... או שהמיינסטרים מתחיל להתרחב לשוליים - תהיה הסיבה אשר תהיה - העולם הופך מעט הגון יותר.

מודה, יש לי נטייה קומפולסיבית כמעט להתלבש ולינוק מכל דבר צבעוני ומשונה שבא ליד, אפילו לחזר אחריו בעת הצורך במסירות אין קץ, לחפש ולחפור בו עד המיאוס הבלתי נמנע. ועוד ישנה הנטייה המביכה להתרשם כהוגן מאנשים שמצליחים לסגל אלמנטים ממקורות אחרים ולהפוך אותם לשלהם, כאילו נולדו שם ובזמן ההוא - משימה לא קלה. אנשים שמסוגלים לעשות זאת עם יותר מסגנון אחד זוכים מיד לאהדתי הבלתי תלויה בדבר. דבנדרה בנהארט הרשים אותי קצת ואחר כך מאסתי בו. פטריק וולף הרשים אותי מאוד ואחר כך חיכיתי וחיכיתי ועודני מחכה למשהו מטלטל באמת שיתכן ולא יבוא לעולם (וולף, אהובי, צפוי להשריץ אלבום כפול במחצית השנייה של 2009).MGMT עלולים להתגלות כעוד מוצר שלא יוכל לספק את הסחורה אחריי צניחת מניותיו בשוק, אלא אם כן יצליחו להפיח חיים בסגנונות אחרים מן העבר באופן עקבי.

לאן יפנו הפעם?