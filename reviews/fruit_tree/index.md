בדרך כלל לא כותבים על קופסאות, בדרך כלל כותבים על תקליטים. אבל, אם הייתי ממליץ על אחד משלושת התקליטים הנפלאים של ניק דרייק, והייתם שומעים להמלצתי, מיד אחרי שהייתם שומעים אותו הייתם רצים לקנות גם את השאר. אז תחסכו לעצמכם. 

מילת המפתח היא עדינות. ניק דרייק היה בחור עדין. העדינות בקול, העדינות במילים, העדינות בנגינה. אולי יצא לכם לשמוע את ''Northern Sky'' מתישהו - בטח אחד מהשירים הכי יפים אי פעם. מבחינתי, ג'ון קייל היה יכול לפרוש למנזר טיבטי אחרי שניגן שם בפסנתר. 

לא מדובר ביציאה חד פעמית. הקופסה מכילה את שלושת התקליטים הרשמיים של דרייק, ועוד דיסק בונוס שכולל גרסאות שונות לשירים מהתקליטים וכמה סקיצות שלא נכנסו - ואין בכל הקופסה הזאת שיר אחד שהוא פחות מנפלא.

יש איזשהו דיסוננס בין התמימות הכמעט ילדותית של דרייק, למורכבות המוסיקלית שלו. בדרך כלל הוא מקוטלג כזמר פולק בריטי, אבל זוהי קביעה היסטורית יותר מאשר מוזיקלית. הוא התגלה על ידי אחד מחברי Fairport Convention, שהכיר לו את המפיק ג'ו בויד - שהתפרסם בעבודתו עם ריצ'רד תומפסון, ג'ון מרטין ועוד. האלבום הראשון, Five Leaves Left, יצא ב-1968. הביקורת אהבה, הקהל פחות. אחריו יצא Bryter Layter המופתי וגורלו היה דומה. בעוד שני האלבומים הראשונים היו מאוד עשירים בצליל ותזמור, האלבום השלישי והקשה מכולם, Pink Moon, הוקלט על ידי דרייק בעצמו, רק הוא והגיטרה.




בזמן האחרון זוכה דרייק, כמו אמנים נשכחים נוספים, לעדנה מחודשת. האינטרנט והכפר הגלובאלי וכל הבלגאן הזה... אז רק שתדעו שברשימת המעריצים שלו אפשר למצוא את טום ורליין מ-Television, ושלא מזמן יצאה גרסת ג'אז ל-River Man, אחד הקטעים מהתקליט הראשון, באלבום של הפסנתרן הנחשב Brad Meldau. יש משהו במוזיקה שלו שדוחה כל קיטלוג, וכל נסיון לתאר אותה נידון מראש לכשלון. אז הוא קצת כמו הדברים הטובים של AD4, וקצת כמו הראשון של טום ווייטס, וקצת כמו טים הארדין, וקצת כמו השירים השקטים של בל וסבסטיאן או יותר נכון של ה-Gentle Waves, וקצת כמו הטינדרסטיקס וקצת כמו גשם בחורף.

כמו שאתם ודאי רואים, אני מסתובב מסביב ולא ממש מדבר על המוזיקה. קצת קשה לי לתאר באוביקטיביות את המוזיקה. היא נפלאה, מרגשת, עצובה, מדהימה. הדיכאון אף פעם לא היה כל כך נעים. 

די. אין לי עוד מה לומר. תקשיבו וזהו.

<object width="425" height="344"><param name="movie" value="http://www.youtube.com/v/Q2JjJPDz3EE&amp;hl=en&amp;fs=1&amp;"></param><param name="allowFullScreen" value="true"></param><param name="allowscriptaccess" value="always"></param><embed src="http://www.youtube.com/v/Q2JjJPDz3EE&amp;hl=en&amp;fs=1&amp;" type="application/x-shockwave-flash" allowscriptaccess="always" allowfullscreen="true" width="425" height="344"></embed></object> 