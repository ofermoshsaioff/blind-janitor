לפעמים, יש לי הרגשה שאני שומעת להקות שהן יותר מדי חכמות. או לפחות חושבות שהן חכמות. כל קטע הפוסט רוק הזה, עם הפריסטייל והג`אז, והשם יודע. אני מאוד בעד אנשים שחושבים על המוזיקה שהם עושים, או דברים שסוטים ממבנה הבית פזמון, אבל עדיין, איך אפשר בלי משהו שאפשר לזמזם? 

אם יש להקה שמסוגלת ללהטט בין שימוש בכל כפתור בשולחן המיקסים, כל ידית בסינתיסייזר - ועדיין לשמור על רגישות מופלאה לפופ, היא חייבת להיות התפוחים בסטריאו. 
דמיינו עולם מקביל, שבו סטיב מאלקמוס וג`ונת`ן דונהייו הזמינו את בראיין ווילסון לשחק איתם בארגז החול. אני מהמרת שהתוצאה הסופית היתה נשמעת פחות או יותר כמו ''The Discovery Of A World Inside The Moone'', אלבומם האחרון של התפוחים מדנבר. 

התפוחים, בהנהגתו של היהודי החביב רוב שניידר, הם אחד ההרכבים החשובים בלייבל Elephant 6 - ביתם של כמה מהרכבי האינדי-פופ הבולטים בשנים האחרונות. הם עושים פופ כל כך מדבק, וחבריי מוזמנים לצחוק ולדחוף את הראש שלהם חזרה לתחת של ג`ון מקינטייר, שכל מה שנותר לעשות הוא לשרוק עם המוזיקה ולהניע את הראש מצד לצד עם חיוך אדיוטי מרוח על הפנים. 

קחו את השיר הראשון ''Go'', למשל. ישר לבטן, עם הרמוניות סרפ`ס אפ מושלמות, ריפים מתוקים בקלידים שנבנים בכל בית כמו שיגור טיל באיזה בי-מובי מהסיקסטיז ומלים שמדברות על קשתות בענן, צוללות, מכונות זמן, שמיים בהירים ואושן ספריי. מה עוד נותר לבקש? זרקו פנימה כמה חצוצרות מדליקות, תיפוף שמזכיר לא בכדי את רינגו סטאר, והופה, יש לכם עוד 11 שירים להתפלש בהם. כמה מענג. 

בהמשך יש לנו את ''The Rainbow'', אפביט פאוארפופ ששומר על אווירת המלודיות המתוקה ששולטת באלבום; את ''Look Away'' שיצא כאי.פי בשנה שעברה, עם קולות רקע של ''פה-פה-פה'' (שעליהם, אגב, גאוותם של התפוחים ושכמותם); ואת ה''להיט'' (להיט, כי הוא זכה לתשומת לב בשפע בבריטניה, והביא בעצם לפריצה שלהם בצד הזה של האוקיינוס) ''The Bird That You Cant See''. על הצד היותר מבוסם, יש את ''Submarine Dream'', שנשמע כמו אאוט-טייק מסרג`נט פפר, את ''Stay Gold''
ו-''The Afternoon'', הסוגרים את האלבום. 

השמש שקעה, חברים. אפשר לקחת את הגלשנים ולחזור לבאנגלו.