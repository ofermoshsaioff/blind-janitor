הא! שמעת? לדארן היימן יש עכשיו הרכב אלקטרוני...כזה של סינתסייזרים אנלוגים! 

אה...מי זה דארן היימן? 

דארן היימן מהפנר...נו...זה ששר, כותב את המילים, את המוסיקה וגורם לקהל בהופעות לרקוד ריקודי מקארנה סטייל ... 

הוא איש החזית של הפנר?! רגע... את מתכוונת להפנר, להקת האינדי הבריטית שחתומה בחברת התקליטים המשובחת Too Pure? אלה שהוציאו עד כה שלושה וחצי אלבומים ששניים מהם מושלמים? 

למה אתה אומר שלושה וחצי? 

אה, כי האלבום שקדם לזה האחרון, הוא למעשה אסופת סינגלים ועוד שני שירים שהוקלטו די מזמן אבל לא יצאו עד כה על גבי דיסק, ככה שזה לא לגמרי אלבום. חוץ מזה, איך את מכירה אותם בכלל? 

את הפנר? המ...מביך משהו... הייתי רוצה לומר שבזמן שפסעתי באחת מסמטאות לונדון, בקעו מאחד המועדונים על פניהם חלפתי, צלילי מוסיקת רוק נדירים באיכותם והחלטתי לוותר על גיג של Arab Strap - אליו פניי היו מועדות - לטובת הלהקה הפלונית ההיא במועדון. להקה שמאוחר יותר בררתי לשמה והוא Hefner. אבל מה שקרה זה שלפני שנתיים, בעת ביקור בלונדון הייתי בשיאה של עוד אחת מהתקפות ה'אני חייבת לרכוש דיסק מופלא עכשיו', והחלטתי לרפא את עצמי בנבירה במדפי הדיסקים של HMV. אז, הבחנתי באחד השמות המופלאים ביותר שניתן לייחס לאלבום: Breaking God's Heart, מיד הסקתי שאם השם כל כך מושלם, סביר להניח שכך יהיה גם התוכן. 

נו...ו... 

ומה? 

מה חשבת על האלבום? 

אה. שנאתי אותו. 

אז למה הלכת להופעה של Hefner בפריז? 

לא שמת לב שהשתמשתי בלשון עבר? 

את מעיקה. אולי פשוט תסבירי? 

טוב, אז העניין הוא שמאוד התרגשתי מהשם של האלבום אבל במשך שבועיים לא יכלתי להאזין לו מכיוון שלא נמצא בסביבתי נגן דיסקים מכל סוג שהוא, כך שכל אותם שבועיים הייתי עסוקה בלפנטז על ללחוץ 'נגן' ומיד כמובן - אימפולסים של אמוציות מרעידות...בכל זאת, אתה יודע, הוא שבר את לבו של אלוהים...בכל אופן, אורך האלבום הוא בסביבות הארבעים דקות וזמן ההאזנה הראשונית שלי ארך משהו כמו עשר או חמש עשרה דקות. כאמור, לא כל כך הקשבתי לאלבום והעברתי רצועה אחרי רצועה בעוד חמתי בוערת בי על ששוב נפלתי בשבי קסמיי הסמנטיקה. ככה לא שוברים את הלב של אלוהים! חשבתי לעצמי; הוצאתי את הדיסק מהנגן, הכנסתי אותו באגרסיביות לעטיפתו והנחתי אותו בתחתית ערמת ה'דיסקים שיש לי, אבל לא אשוב להאזין להם'. 

מה שקרה זה שכעבור חצי שנה החלטתי לעשות סוג של נקיון מקיף בדירה שלי, ובמסגרת האקט הביזארי הזה נתקלתי שוב באלבום של הפנר, ובמסגרת אותו מצב עגום הכנסתי את הדיסק באגרסיביות למערכת הקלוקלת שלי. והתמכרתי. אין ספק ש Breaking God's Heart הוא האלבום הפחות טוב שלהם, אבל מאותו יום אני מצפה בקוצר רוח לרגע בו איי אי-הסדר בדירה יגיעו שוב לקיצוניות מוגזמת ובזמן שאממש את החלטת ה'לנקות' שלי, אמצא עוד צהרים לחוויות מופלאות. Breaking God's Heart סיפק לי שלוש כאלה. 

למה את אומרת שתיים וחצי? 

לא אמרתי שתיים וחצי...אמרתי שלוש; כמובן שאני מתייחסת בכך לשני האלבומים האחרונים שלהם - The Fidelity Wars ו We Love The City וההופעה בפריז. 

אה, נחמד...אלה גם שני האלבומים האהובים עליי. את יודעת...למרות שלפעמים אני מאוד רכושני לגבי הלהקות היותר איזוטריות שבפליי-ליסט שלי, הלהקות האלה שמתוקף היותן פחות ידועות ושחוקות על גבי נפשן של אחרים אני נהנה מהרגשת הבלעדיות שיש לי על היצירה שלהם. למרות כל אלה, די חבל לי שמרבית האנשים שאספר להם ששני האלבומים האלה מופלאים מבחינת המלל -צורנית ותוכנית - המרתק שלהם, ומבחינת המוסיקה הקסומה על צרימותיה והמינימליזם שבה, ואפילו אם אצהיר שככה צריך להישמע גלאם רוק עכשיו, ו Fidelity Wars הוא האלבום היחידי שאני מסוגל להאזין לו מתחילתו ועד סופו מבלי להעביר רצועות, כל יום כמעט מזה שנתיים - אפילו אם אספר להם את כל זה, הם לא ממש יאמינו לי... 

אני חושבת שאתה נהיה קצת יותר מדי דרמטי. בכל אופן, נראה לי שחשוב שגם תחלוק איתם את הציטוט הזה מתוך ראיון עם דארן היימן: 

''It's not like we'd ever want to win people over by making a big guitar sound or a big noise. What's good about Hefner is hopefully in the smaller things, in the details that you might not necessarily pick up on the first listen.''