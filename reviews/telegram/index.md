פעם, לפני שהתפתחו אצלי סממני המין המשניים, הראו בחינוכית איך ייראה העולם בשנת 2000: שלושה גברים לבושים בטייטס לבנים והדוקים, פניהם מטוייחות בלבן, בוססו בתוך עשן לבן ממכונה ומסרו אחד לשני בטמטום טלטאבי מין כדורים קרומיים, לבנים ורופסים. מרוב פחד אני כבר לא זוכר את הפסקול המקורי, אבל נראה לי שהרמיקס שמיקה ואיניו (mika vainio) עשה ל''Headphones'' של ביורק, השיר היפהפה מהאלבום הלא מזיק ''Post'', היה עושה את העבודה טוב יותר. 

את הטראק העדין הזה, מספר 10 באלבום הרמיקסים המעולה ''טלגרם'', חייבים לשמוע בווליום גבוה. מיקה עשה לינץ' בשיר המקורי - הוא הפשיט וצמצם אותו באלימות למינימום ההכרחי, ואולי אף לפחות מזה. הוא אפילו לא טרח לשמור על אותו תחביר מוסיקלי. מתוך הקטע העתידני, הטכנופילי והרך, זוקק פתאום רצף קדום ופרימיטיווי, שלד צלילי מבעית שאיש לא דמיין שמסתתר שם. 

זה מתחיל במין אנחות בס כבדות, לאות ואיטיות, שבדרך כלל מותאמות בדיוק לפעימות של השעון הביולוגי המפגר שלי. זה קצב כל כך בסיסי וממכר, עד שהוא יכול להפיל ציפור במעופה. לבבות קטנים ומהירים פשוט לא יכולים לעמוד בכל הצער הזה. נראה שמיקה רקח כאן גרסת ברייל של השיר המקורי. התחושות הן ממש פיסיות. הצלילים, שמתפתחים אט אט, מבלי להרגיש, עוברים בתוך השרירים ומרככים אותם, מעסים אותם מבפנים. ואז, ממרחק, בוקעת פתאום בת קול ענוגה, כמעט בלתי נשמעת. מי שם? זאת ביורק, הנערה האיסלנדית הצחה, שנשמעת כאילו היא שרה לתוך מגאפון ממעמקי הר געש כבוי. ''הצלילים עוברים דרך השרירים'', היא אומרת בקול המעושן שלה. והיא, מה לעשות, צודקת. 

אין פה שיא. זה קטע שטוח כמו קובייה, כמו כדור הארץ. הוא נשמע כמו שהאיסלנדים נראים: נמוך, צחור, שברירי, קסום. בהתחלה אולי נמסכת עליו נימה מאיימת, כאילו אי שם מתפתחת איזה סופת רעמים, אבל מהר מאוד היא מסתיימת בהפלה טבעית, מאכזבת. אדישות מונוטונית משתלטת על הכל ואפילו הקלידים החדים לא מצליחים לחתוך אותה. ביורק שרה שהאוזניות שלה הצילו את חייה, אבל נשמעת כאילו זה לא ממש איכפת לה. אלה החיים, היה אומר סופר צרפתי שערורייתי. 

את כל הצלחתי החברתית בשנים האחרונות אני חייב לטראק העגום הזה: בסוף שנות ה-90' וגם קצת אחר כך, כששמעתי אותו בלופ אינסופי, הוא הצליח לשמור על הדיכאון האופנתי שלי. בחודשים האחרונים חזרתי לטראק מספר 5.