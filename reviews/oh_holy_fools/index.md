**פרולוג** 

קונור אוברסט הוא הדמות הנסיכית ביותר שפקדה את ממלכת המוסיקה העצמאית מזה זמן רב, אך אם לא גרתם באומהה נברסקה בשלוש שנים האחרונות, או עברתם באובססיביות על רשימות שירים בנאפסטר, סביר להניח שהאסוציאציה שלכם לשם Bright Eyes היא לא בהכרח קונור אוברסט. והגיע הזמן שלא כך יהיה. 

קונור אוברסט הוא Bright Eyes שחתומים בחברת התקליטים הנפלאה Saddle Creek. קונור אוברסט היה ילדון בן 14 כשחבר להרכב Commander Venus (עם חבריו ללהקה זו הקים את הלייבל לאחר שהוציאו שני אלבומים, רגע לפני שהתפרקו) וסומן (ממש כמו נועם קניאל) על ידי אלה המחשיבים עצמם כיודעי דבר - ככוכב עולה בשמי הזמר העצמאי. קונור אוברסט נסיכי כל כך, עד כי בטרם מלאו לו עשרים, הוא הוציא את אחד מאלבומי הרוק הטובים שנשמעו מזה זמן: אלבומו השלישי, Fevers and Mirrors. 

**קונור אוברסט והפוסטמודרניזם חלק א' **
(מתוך ראיון רדיו בדוי שנשזר באלבום Fevers and Mirrors לפני השיר המסיים) 

ש: ''ומה לגבי אריינט? מה מקומה בכל זה?'' 
ת: ''אני מעדיף לא לענות במקרה שהיא מקשיבה''. 
ש: ''הו, אני מצטער. לא הבנתי שהיא אדם אמיתי''. 
ת: ''היא לא. אני המצאתי אותה.'' 
ש: ''הו, אז היא לא אמיתית''. 
ת: ''היא אמיתית כמוך או כמוני.'' 

**קונור אוברסט והתוגה האינסופית או ''So don't leave me here with only mirrors watching me''**
(Arienette, Fevers and Mirrors) 

האיכויות האובייקטיביות של קולו מוטלות בספק. אוברסט לא שר, כי אם צורח, וכשהוא צורח בשקט, הקול שלו רועד. הוא נאחז בגסות שברירית במה שנקרא אפאטיות, וסוחט אותה לכדי רגש. 

האיכויות הסובייקטביות של קולו - שכוללות פרמטרים כמו מלודיה, מילים ותאטרליות - הן עצומות; בעוד שנמרוד לב שר על זמרות ברים אדומות וקולדפליי שרים על איך הכל היה צהוב, שולט אוברסט ברקימת משפטים ונרטיב ביד רמה - גורם למאזין להאמין שהוא מציץ לנבכי נפשו המילוליים ביותר, ואלו, לא רק שהם מרגשים, אלא מרתקים גם מבחינה לירית. 

''And they made me a necklace hanging beads of sweat on a string of my regrets... And maybe the sun keeps coming up 'cause it's gotten used to you and your constant need for proof'' 

ייתכן שהשוואות לברטולט ברכט ואמילי דיקנסון שנפוצו אצל המבקרים נוטות להגזמה, אך תיאורי הייאוש זוכים למחוות סמנטיות מאתגרות יותר מ ''Oh baby baby, how was I supposed to know?'' . 

**קונור אוברסט והחבר'ה **

ג'ו קנפ היה בן 16 כשהצטרף כמתופף ל-Bright Eyes. שיתוף הפעולה בין קנפ ואוברסט באלבום Holy Fools Oh שיצא אי שם בתחילת השנה, הוא לא הראשון בתולדות השניים. פעם, כשללהקה של ג'ו קנפ עוד קראו Ambulance, הם הוציאו אלבום משותף אך מפוצל מהבחינה התוכנית. שלוש רצועות מוסיקה של זה, ושלוש של זה. כיום ללהקה של ג'ו קנפ כבר לא קוראים יותר Ambulance אלא Son, Ambulance. 

ההנחה הרווחת לגבי שינוי השם היא האובססיביות החיננית של קנפ לבנו בן השלוש - ניל. סוג של מפגן חשיבות כנראה (אחד מיני רבים למעשה, שכן ניל הקטן מופיע תכופות עם אביו בתמונות יחסי הציבור, וברבים משיריו ניתן לשמוע קולו הילדותי ברקע). 

**קונור אוברסט והפוסטמודרניזם חלק ב' **
(שם) 

ש: הזכרת אמפטיה כלפי אחרים, האם היית אומר שזה מה שמניע אותך לעשות את המוסיקה שאתה עושה? 
ת: לא, לא ממש. זה יותר כמו צורך לסימפטיה. אני רוצה שאנשים יצטערו בשבילי. אני אוהב את ההרגשה של צריבת עיניי הקהל עליי כשאני לוחש את סודותיי האפלים ביותר. כשהייתי ילד נהגתי לסחוב איתי סיכת בטחון בכיס לכל מקום, וכשאנשים לא שמו לב אליי הייתי תוקע אותה בזרועי עד שהייתי מתחיל לבכות. כולם היו אז מפסיקים לעשות את מה שעשו ושואלים אותי מה קרה. 
ש: אתה רוצה לומר לי שאתה עושה את כל זה בשביל למשוך תשומת לב? 
ת: לא! אני שונא את זה כשאנשים מסתכלים עליי. זה עושה לי בחילה. למעשה, לא ממש איכפת לי מה אנשים חושבים עליי. 

**Oh Holy Fools **

האלבום הרביעי ואחרון עד כה של Bright Eyes נוצר במתכונת דומה לזה הקודם שהוציאו קנפ ואוברסט. ארבעה שירים של Bright Eyes וארבעה של Son, Ambulance. לשמחת המאזין העצלן, ארבעת השירים של אוברסט באלבום החדש, קומוניקטיבים בהרבה מאלה שבאלבומים קודמים, אך מעבר לאקלקטיות האמוציונלית שקיימת באלבום, ויכולה להיות מסווגת באופן מאוד חד וברור לפי היוצר, יש משהו סכיזופרני מאוד נעים שם. 

**קונור אוברסט - שובר לבבות, וידוי מקוונן: אפילוג חלק א' **

באחד מעיתוני המוסיקה המקווננים בהם תרתי אחרי אינפורמציה רלוונטית שאולי לא הגיעה לעיניי ואוזניי, נתקלתי בפסקה הבאה: ''...ואני חייבת להודות שגם אני נפלתי תחת כישופו בפעם הראשונה שראיתי אותו מופיע, ועברתי דרך השלב בו לא יכולתי בלי Bright Eyes. הקול הזה, המילים המהורהרות, הרגישות, החרדה, ההרס העצמי כמובן - כל הרגשות ברות המישוש האלו, כשהוא פושט את עורו על הבמה, ושר על אהבה, מוות וכל מה שביניהם. וזה עוזר שהילד מאוד יפה. אבל עכשיו, עברתי את שלב-הכמיהה-לקונור...'' 
אני עוד לא הייתי בהופעה. 

**אפילוג חלק ב' **

''But all I have for the moment is a song to pass the time A melody to keep me from worrying Oh, some simple progression to keep my fingers busy And some words that are sure to come back to me and they will be laughing My mediocrity My mediocrity''