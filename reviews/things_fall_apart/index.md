
- ''!People ain't coming to see black music anymore''

- ''People don't come cause you don't play the shit they like. If you play the shit they like, people will come''

בדיוק בציטוט הכל כך מדויק הזה, שלקוח כמובן מסרט של ספייק לי, נפתח האלבום שאני הכי אוהב. סוף שנות התשעים היו עידן הזהב של ההיפ הופ האיכותי, החכם, העמוק והג'אזי - הצליל של פילדלפיה, מוס דף, קומון, טאליב קוואלי ורבים אחרים הציעו לעולם היפ הופ רב שכבתי, עם תמלילים חכמים שפורצים את מסגרות ה''אני הגנגסטר הכי גדול תראו איזה זין גדול יש לי אני הכי טוב מכולם'', עם כלים חיים - בניגוד לסימפולי הפאף דאדי ולביטים המתוכנתים מראש, ועם המון אהבה למוסיקה ולא רק לכסף.

אז נכון שטרייב קולד קווסט, דה לה סול ואחרים עשו את זה קודם, אבל את עידן הזהב הנוכחי הובילו בגאון מי שכונו ''להקת ההיפ הופ האמיתית ביותר בעולם'' - הרוטס. כבר בתקליט הראשון והמצויין שלהם הם הוכיחו לעולם שאין תחליף לנגינה חיה והקצב יבוא מהלב ולא ממכונות תופים קרות וסינטיסייזרים מתוכנתים. 

באלבום זה, השלישי במספר, מגיעים הרוטס לשלמות בכל מה שקשור לחיבור המופלא ליריקס/ לחן/ הפקה/ נגינה/ אנרגיה - ואף משלבים מספר כוחות עולים כמו קומון, ד'אנג'לו ואריקה באדו.

קואסטלוב ובלאק ט'אוט, מנהיגי ההרכב, מפליאים בשירה ובנגינה, וכולם יחד יוצרים שכבות על גבי שכבות של מוסיקה המנוגנת רובה ככולה בכלים חיים - לעיתים הם מצליחים לרגש עד דמעות (כולם יודעים לפזם את בייבי דונט וורי יו נואו דאט יו גאט מי - ההוק המופלא שתרמה ז'יל סקוט לאלבום) ולעיתים להקפיץ ולשתול את התופים והבסים עמוק בגוף המאזין כמו בשלישייה המעולה שפותחת את האלבום (אחרי שני קטעי האינטרו). שירים מעולים כמו: ''The next movement'' ,''100% Dundee'' ,''Step into the relm'' ,''Double trouble'' ו''You got me'' משתלבים אחד בתוך השני ויוצרים פסיפס שלם ומענג, עד לקטרזיס המזכך של הקראת שיר קורע על רקע מכונת כתיבה (הקטע המסיים), בצורה שתגרום לכם להזיל דמעה שקופה על לחי ורודה.




כדי להבין את גדולתם של הרוטס רק נציין, שהאלבום המופלא של קומון ''כמו מים לשוקולד'' הופק על ידי לא אחר מאשר אמיר ''קוואסטלוב'' תומפסון, מנהיג הרוטס, ושהם הסיבה העיקרית להצלחתו המופלאה של אלבום האנפלאגד של ג'יי זי אשר כובש את העולם בימים אלו ממש - נגינה והפקה מופלאות של להקת ההופעות החיות הטובה ביותר שיש כיום.

הסיבה העיקרית שהופכת את האלבום הזה לאהוב כל כך, היא המבחן הקשה ביותר לכל תקליט - מבחן השחיקה - לא משנה אם זו הפעם השנייה שאתם שומעים את האלבום או הפעם השבעים ושלוש (קחו את זה ממישהו שניסה...) - עוצמת החוויה לא מתעמעמת ולא נשחקת, והאהבה אליו הולכת וגוברת עם כל תו חדש שאתם מגלים בשמיעה חוזרת. 

מלאכת מחשבת? כנראה.
מאסטרפיס? בהחלט.
מרגש? מענג? מלטף? עושה נעים בטחול ודיגדוגים בפופיק? כן, כן, ועוד פעם כן.
גורם לי להשתפך ולהדרדר לקלישאות? כנראה.