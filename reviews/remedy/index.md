''שמייח זה טוב, חשק לרקוד זה גם טוב, וכשזה אינטליגנטי זה הכי טוב'' (עממי) 

איפה, איפה הידיים שלכם? אני לא רואה את הידיים שלכם! קדימה, כולם: ''יס סר, איי קן בוגי, אול נייט לונננננננגגגגגגגגג'', שיגעון! 

מי אמר אסקפיזם? וואלה. כמאמר חכמינו, ''מצווה גדולה להיות בשמחה תמיד'', ואם נתכחש לרגע אל תחושת המיאוס שבוודאי תגיע באיזשהו שלב, אין זמן שהוא לא טוב בשביל Remedy של בייסמנט ג'קס. אכן מרפא, מרפא לכל תחלואי העולם, אם היו כאלה. בהתעמקות אמנותית פלצנית בעטיפת האלבום, אפשר להבין את הרעיון הכללי שבתוכו. מצולמים בו גופים עירומים צמודים; שחורים, לבנים, לא משנה, כולם דבוקים אחד לתחת השני (מטפורית). ומה אנו למדים מזה, ילדים? מה חופן בחובו האלבום? נכון, חום וסקס. האלבום עשיר בחום, עטוף בסקס, נוטף סקס ומזרה סקס. ומה עוד אנו למדים מכך, חבריא? נכון, אידיליה, אחדות. שניים מהנסים שאומת הדאנס העגומה אמצה אל ליבה. 

האלבום הזה כולו שמחה אחת גדולה. Fאנקי-האוס שאוגר בתוכו סול וג'ז - בעיקר ווקאלית אבל לא רק - ובנוסף גם שולף מדי פעם גיטרות ספרדיות, סלסה ודאב. ניתן למצוא בו שניים מהשירים שיכולים להתחרות על תואר השירים ה(מ)שמחים ביותר בעולם (''Red alert'' ו-''Bingo bango'') ואת השיר שיכול להתחרות על תואר השיר המגניב ביותר בעולם (''U cant stop me''). בכלל האלבום הזה מגניב. אפילו המעברונים בו מגניבים. תחי המגניבות! 

היישר מדרום לונדון, סיימון רטקליף ופליקס באקסטון הם בייסמנט ג'קס. הראשון מקבל את זה מהגרוב הלטיני, השני מההאוס השיקגואי. הם נפגשו במסיבה שארגן פליקס על ספינה בנהר התמזה, ומשם התחילו להתגלגל עניינים. החברים שמו להם למטרה לחזור לשורשי ההאוס כפי שהתגלמו בימיו הראשונים בשיקגו, והאי.פי הראשון שלהם יצא ב-1994, כשבאופן מעניין, קטעים מתוכו הושמעו על ידי ההשפעות שלהם עצמם; טוני האמפריס, לצורך העניין. הם זכו לביקורות מעולות והתקבלו באהדה רבה בקרב קהילות ההאוס, גם במולדתם וגם בארה''ב. אחרי עוד שני איפי'ז, הכרה בחשיבותם בסצינה, הצלחה, רימיקסים וחיזורים מצד חברות תקליטים, הם בחרו את החסות שלהם והוציאו ב-99' את LP הבכורה שלהם, בו אנחנו דנים. 

מפאת היות המוזיקה שהצמד הזה רקח במרתף שלו כל כך רקידה ובנוסף גם מתאימה מאוד לחדר המיטות, יהיה זה נכון להגדיר אותה כמיועדת לאגן הירכיים. ''same old show'' לדוגמא, מהווה חיבור מצוין בין השניים. קטע הזוי למדי, עטור באנחות שאינן משתמעות לשתי פנים, אבל גם מאוד תזזיתי באופן אפילפטי משהו, שאם ממש מתעקשים אפשר לרקוד לו. סקס בשירותים של המועדון, אולי. 

בנוסף, ''don't give up'', שמילותיו - כפי שניתן להבין משם השיר - מהוות נבחרת צ'יר-לידריות חיננית, נשמע כמו פסקול הסקס הטעון שמירוויז כל כך משתדל לעשות, וההבלחה הבודדת הזאת אצל המרתפים נשמעת הרבה יותר טוב מכל הניסיונות שלו. קטע סוחף להרשים. כל הסיפור נחתם ב''being with you'', שיר אהבה רגוע וחם ששומר גם הוא על גחלת הסקס, כמיטב מסורת הFאנק. 

החיבור בין האהבות השונות של מרכיבי הצמד, יוצר כאן את הבליל המוזיקלי הסוחף וה - סלחו לי - מעניין הזה, ואולי חלק מהעניין הוא גם מה שכתוב בהיסטוריה שלהם באתר הרשמי: החיבור הזה בין ההאוס של שיקגו וגישת המועדונים הבריטית, תהא אשר תהא.