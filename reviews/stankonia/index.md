מה שהתחיל בראשית הניינטיז עם שני תיכוניסטים מאטלנטה שהעריכו זה את כשרון הראפינג של השני ולבשו מכנסיים קצרים עם הדפסות פרחוניות כשכל השאר לבשו מכנסי סטארטר, הוביל שנתיים לאחר מכן לסינגל הבכורה המצליח של אאוטקסט, ''Players Ball''. אלבום הבכורה שלהם,
Southernplaylisticadillacmuzik, יצא מעט אחרי כן והציג לראשונה את תובנות הרחוב של אאוטקסט. כמו הסינגל, גם האלבום זכה להצלחה רבה. השנה היא 1994, גילם הוא 19. שם האלבום הוא מחווה ישירה ל-''Supergroovalisticprosifunkstication'' של ג'ורג' קלינטון, שבעצמו מחווה למרי פופינס.

כמעט תמיד תימות התוו את אופי האלבומים של אאוטקסט. אם באלבום הראשון (והטוב מאוד) זה היה מעומעם בכך שהציגו את חייהם כמות שהם, הרי שב-''ATLiens'' השני זה היה מובהק אף משם האלבום: מטאפורה חללית לחיים באטלנטה והחיים בכלל, שהתבטאה רבות במוזיקה ובמילים. הגישה הזו לא התקבלה יפה אצל כמה מהמעריצים שאאוטקסט רכשו באלבומם הראשון, למרות שהשני מכר יותר מקודמו. ב-''Aqemini'' השלישי והמדהים, שעקף במכירות את שני קודמיו, התימה הייתה שילוב רעיונות בין אינדיבידואלים, בבחינת 'כל אחד לחוד וכולנו ביחד'.

כחסידים מושבעים של ג'ורג' קלינטון, הפסיכדליה הייתה נר לרגלם לאורך רוב הקריירה המוזיקלית שלהם, אבל ב-Stankonia, אלבומם הרביעי, היא בחזית. במידה רבה היא זו שעומדת מול המיקרופון, בעוד דרה וביג בוי עומדים מאחור וזורקים אותה לפרצוף שלנו, מגובים, כתמיד, בחבריהם לקולקטיב Dungeon Family (וגם בי-ריל מסייפרס היל, אריקה באדו ועוד כמה). וכרגיל, הראפ מגניב-חכם-מהיר, המילים נוטות לאתגר, המוזיקה היא כמו שאף אחר לא עושה, אף פעם לא לעמוד במקום, לא לשעמם את עצמם.

ומהסיבה הזו כנראה, למרות שלא-במודע, כל התרכיבים שהכרנו מאלבומיהם הקודמים, מגולמים בסטנקוניה באופן הרבה יותר מסיבי. נוצר כך אלבום מהמם בעצמתו, עמוס רפש ולכלוך - כמו שניתן לנחש משמו - רוויי ביטים מהירים נוטפי פסיכדליה, ביטים איטיים עטויי נוצות מתכת, גרוב מטונף, אבל עדיין פוקק את חוליות הגב (''B.O.B'', ''Xplosion''), בFאנק גריזי, סקסי וטעון רגשית, לפעמים עד כדי מניפולציות זולות לשמן (''Toilet Tisha''). רוחם של פרינס וקרטיס מרחפת על פני שמן-התינוקות (''So Fresh So Clean'', ''Stanklove''), ורוחם המחורעת של קלינטון, סליי וג'יימס מתבלת הכל בטירוף תזזיתי ובזיעה אלגנטית (ובכן, כמעט כל שיר באלבום), בדגש על דיסטורשנים להמונים.

אפשר לחלק את האלבום לשני חלקים - אלה שלפני ''(B.O.B (Bombs Over Bagdad'', ואלה שממנו והלאה. החלק הראשון חלש מדי, גם אם כולל אושיות כמו מיז ג'קסון וקטעי חמד אחרים. החל מהפצצות על בגדד, האלבום ממריא לשחקים שעוד לא תוירו, ממש כאילו עכשיו התחילו ההפצצות האמיתיות (מה גם שהשיר העוקב הוא ''Xplosion'' המעולה). אחד אחרי השני הם באים לאמבטיית סחי וכיף.

מדובר באלבום הכרחי, רעיי המלומדים. אלבום לחקור, אלבום שהוא לא רק חדשני, אלא לאור העובדה שגם מכר יותר מקודמיו, כמיטב המסורת, גם מנער טוב-טוב את ההיפ-הופ מבפנים.