בדרך כלל, מבטיח אלבום של היפ-הופ סלאם למאזין ביטים עצבניים, די-ג'יים מוטרפים וסקראצ'ים במהירות גבוהה יותר מאופנוען חירש בכביש הסרגל. 

הלייבל, שנוסד בידי הדי-ג'יי בילי ''goddamn motherfuckin'' ג'אם (הידוע גם כדי-ג'יי ג'אם), חרט על דגלו את קידום האלמנטים האנדרגראונדיים בהיפ-הופ המערבי, עם אמני סקירצ'וצ'ים (יש לכם מילה יותר טובה?) מעולים, רצוי חולים בנפשם - כמו ה-Invinsibl scratch piklz (המלפפונים החמוצים הבלתי מנוצחים של הסקראצ'? שיהיה), שהוציא לא מזמן את הכותר האחרון בסדרה Shiggar fragger (משום מה הם התחילו את המספור מחמש ומטה עד האחרון - מס' 1 - מה יהיה אחר כך? שברים עשרוניים? מספרים שליליים? למלפפונים פתרונים).

לאדון ג'אם, מלבד לייבל משובח משלו, יש גם תכנית רדיו קבועה באיזור המפרץ (סן פרנסיסקו, אוקלנד) בשם פיראט פאקינג רדיו, ובה הוא משמיע ככל העולה על נפשו הלא בריאה בעליל - כמה שיותר מטורף, אנארכיסטי, ואנדרגראונדי, מה טוב. לכבוד תכנית המאה, יוצא האלבום הזה, ובו רבים מחברי סצינת הסקראצ' והאנדרגראונד המערבי, באים ועושים כבוד לאיש שחלקם הגדול חתום אצלו בלייבל (ככה שאין להם ממש ברירה), ומביאים קטעים מעולים שכיכבו בתכנית לצד קטעים חדשים ומשובחים, שרואים כאן אור לראשונה.

מכירים את 'מיפ-מיפ', הציפור הסופר-מהירה מהקארטונס של וורנר, שתמיד רודף אחריה הקאיוטי? עכשיוו דמיינו אותה על ספידים, ותבינו באיזה קצב מתקדם האלבום הזה. הקטעים מגיעים בקצב של הפצצה אווירית, עוברים ליד האוזן בלי שמאפשרים להישאר אדישים וחופרים במוח בורות בפטיש אוויר, עד שאתה נכנע ומתמסר לסקירצ'וצ'ים המופלאים ולקצב האדיר.

האלבום, על 24 הקטעים שבו, מלא כרימון רסס בקטעים של ראפרים ודי-ג'יים ידועים ואהובים, כמו kool keith, zion I, ו-peanut butter wolf (בקטע מדהים בשם ''the chronicals'') לצד קטעים חדשים, לעיתים אלמוניים, שיהיה זה עוול אם יישארו כך לאורך זמן. 

ראויים לציון במיוחד המלפפונים החמוצים דלעיל, די-ג'יי סושי בקטע משובח עם שם מטורלל - ''Invasion of the incredible giant crab sandwich with fresh grids'' וגם ה-Bullet proof scratch hamsters (כפי ששמתם לב, מזמן התייאשתי מלתרגם את השמות המטורפים האלה...) בקטע עצבני ביותר.

מי שכל זה לא הספיק לו, יקבל כאן גם ראפ איטלקי משובח (chief & soci) וראפינג נשים זועמות של ה-Bay area rapline - או בקיצור - סופרמרקט ענק של אמני סקראצ', ראפרים מוטרפים ומיקסוסים עצבניים מהזן המשובח ביותר.

לסיום אזהרה - האלבום הזה מוציא מהמאזין יותר אנרגיות מהשפן של אנרג'ייזר - שמיעה רצופה של האלבום מסוכנת לנשים בהריון, אנשים עם בעיות לב וצופי ''מהיום למחר'' עם דויד ויצטום ועמנואל הלפרין. סקירצ'וצ' נעים לכולם.