נפתח בפתיחה 

כל פעם שאני מכניס את ''גשם ארור, גשם ארור'' (אק''א CR) למערכת, עולה לי חיוך רחב על הפנים. הצלילים הראשונים של ''Silence Kit'' מבצבצים לחלל החדר ואני, כמו כלבו של פאבלוב, מכווץ את שרירי הלחיים ומבליט את הגומות. הפתיחה הגולמית הזו מנסה לגרות את המאזין, כמו נשיקה שנוגעת - לא נוגעת, רוצה לרמוז על העתיד לבוא. אבל היא לא ממהרת, יש לה זמן, היא נמתחת בסקסיות משוועת, ואז כעשרים שניות אחרי שהתחילה, היא משתחררת. הגיטרות הלא-אגרסיביות חותכות את הדיסהרמוניה ההתחלתית, ומובילות את מקצב התופים. ואז, כדקה בתוך השיר, נשמע קולו של סטיבן מאלקמוס (קליימקס מס' 1), ואתה יודע שזה נגמר. אתה מכור. 

החזון

זהו אלבומה השני, ויש האומרים הטוב ביותר, של פייבמנט (אוי, כמה כיף להגות את המילה הזו), מלכת האינדי האמריקאי, מסטוקטון קליפורניה. סטיבן 'המלך' מאלקמוס, ספירל סטרס (סקוט קננברג), סטיבי ווסט, מארק אייבולד ובוב נסטוביץ' היוו את החמישייה שחרטה את הלו-פיי על דגלה. הצליל הייחודי של CR הוא פייבמנט במיטבה. סאונד שמתרגם מחדש את המילים 'כיף', 'נינוחות' ו'השתטות' למוזיקה. מין גאונות נונשלנטית שכזו - ''אנחנו יודעים שיש לנו את זה. אתם יודעים שיש לנו את זה, אבל היי, לא צריך לעשות מזה עניין גדול''. 

המונח 'גאונות' לא נזרק כאן סתם כך, כל הדיוט-אינדי ממוצע יודע שפייבמנט הוכתרה כלהקה האינטליגנטית ביותר עלי אדמות. אתם מבינים? מאלקמוס, קננברג ושות' בטעות בעסק הזה, הם היו צריכים לכתוב רומאנים, ללמד ספרות בבראון, להקריא שירה פרי-עטם בווילאג'. האינטליגנציה הזו מתבטאת בכתיבה. סטיבן מאלקמוס נתן את האות לדור חדש של כותבים, שמחברים באקראיות מזהירה קבוצות מילים זרות לכדי משפט יפהפה. אסוציאציות פרטיות, סיטואציות מוזרות, משחקי מילים שלא יביישו את אבשלום קור. למה התכוון המשורר? זה בדיוק מה שמאלקמוס רוצה, שתחשבו, שתאמצו את התאים האפורים ותנסו להגיע למשמעות כלשהי, לא ברורה, חס ושלום. בעולמו של מאלקמוס אין משמעות יחידה, משפטים חד משמעיים הם בבחינת מוקצה אצל הבחור יפה הבלורית. אחרי שהגיש לנו את הוויסקי 'און דה רוקס' המשובח הזה, מוסיף מאלקמוס טוויסט לימון בצורת חריזה חמצמצה-מתוקה שמכריחה אותך לזמזם את המילים. המנה המגרה הזו מוגשת לנו בחסות קולו האלוהי, וגלי החום הנעימים מתפשטים להם בכל הגוף. 

האזנה מודרכת?! 

נחזור להתחלה - ''Silence Kit''. אחרי שהורידו את השיר מדרכו לדיסהרמוניה והיקנו לו מלודיה חיננית, מרשים לעצמם חברי הלהקה לחזור לדרך החתחתים ולהתחרע בהקשה ובפריטה, עד לסיום. גם אנטי קליימקס צריך לדעת לבנות. 

אך אוהבי המלודיה לא צריכים לדאוג. מיד עם תחילתו של השיר השני, ''Elevate Me Later'', חוזר CR להרמוניה של גיטרות וקולות כאחד. לחן כה פשוט ועם זאת, כה יפה. 2:20 דק' מתחילת השיר מגיח לו עוד שבר הרמוני, שמיד נעלם. משחק החתול ועכבר הזה, בין המלודיה לדיסהרמוניה מלווה את האלבום לכל אורכו, וכאילו מעמיד את המאזין במבחן. 

''Stop Breathin'' הוא השיר העגמומי היחיד באלבום, גם מבחינת המילים וגם מבחינת הצליל (גיטרה עצובה שמלווה בתיפוף שהולך ומתעצם ככל שקרבים לסוף). ''Stop breathin, stop breathin, breathin for me now. Write it on a postcard, dad they broke me''. בניגוד למיסתורין הלירי שעוטף את שאר השירים, בנוכחי אפשר להבין את הכיוון הכללי. 

לא נישאר עצובים לזמן רב. הגיע תורו של ''Cut Your Hair'', ה-להיט של פייבמנט, שנפתח בקולות עליזים וחומת גיטרות לא רועשת במיוחד. זהו שיר מאוד הומוריסטי שמטרתו העיקרית היא לספק מצב-רוח טוב.
''Newark wilder'' מנמיך את הקצב, רק כדי להעלותו בדרגה (Step it up a nudge) בשיר הבא,
''Unfair''. תיפוף אדיר של ווסט (קליימקס מס' 2) נותן את הקצב, בעוד הגיטרות מתחבאות להן ברקע. השיר מכיל את אחת השורות המשעשעות ביותר של פייבמנט: ''say goodnight, to the last psychedelic band, from Stockton Northern Cal''. 

זוהי רק הכנה לפנינה האמיתית, ה-שיר של פייבמנט, ''Gold Soundz'' (קליימקס מס' 3). אלו אכן צלילי זהב. קולו החם של סטיבן פותח במהירות, תמיד מקדים בצעד אחד את הגיטרות. ברגע ששמעתי את הפתיחה ידעתי שהגעתי לנחלה. ככה בדיוק אני רוצה שהמוזיקה שלי תישמע. חדה, מהירה, שנונה וחמה. כרגיל, סטיבן מכניס כמה משחקי מילים, כמו השורה ''And they're coming to the chorus now'' שבאה מיד לפני הפזמון. 

קטע אינסטרומנטלי הזוי מקשר אותנו אל ''Range Life'', בלדה לא מתקתקה שמנוגנת בנינוחות, ושולחת חיצים ארסיים לכיוון הסמאשינג פאמפיקנז: ''out on tour, with the smashing pumpkins, nature kids, they don't have no function, I don't understand what they mean, and I could really give a fuck'' 
ושוב, הדו-משמעות חוגגת (קליימקס מס' 4). CR מסתיים בשרשרת של שלושה שירים לא ממש קומוניקטיביים, כנראה שנגמר להם הסוס. 

שמא נסכם? 

לפי הפסקאות הקודמות אתם כבר אמורים להבין שפייבמנט מייצגים (יצגו, יצגו - כ''כ קשה לדבר בזמן עבר), את כל מה שטוב ברוק האמריקאי ובאמריקה כולה. פייבמנט הם לא סתם להקה, הם גישה לחיים. 

תגידו לילה טוב ללהקה הפסיכאדלית האחרונה, מסטוקטון קאאאליפורניה.