שלום לכם.

אני פרי. פרי פארל. יש לי ציפור קטנה בלב ושריטה עמוקה בראש. זוכרים אותי? אני הלא הייתי כוכב פאנק לא קטן. גם רוק. כן. סקס סמים ואלכוהול? בטח, למה לא? אני הייתי פה כבר מזמן - עשיתי הכל, ראיתי הכל: כמה להקות ענק, פסטיבל פה, פסטיבל שם, החיים הם הרי פסטיבל אחד גדול.

אז הלכתי לאיבוד קצת, מצאו אותי, נולדתי מחדש, נשארתי קצת ישן, והכל כדי לחזור אליכם שוב. כן כן אליכם, אחיי היהודים. אני פרי. פרי פארל, אבל אתם יכולים לקרוא לי פרץ. יש לי ציפור קטנה בלב, אור בנשמה ושריטות רציניות במוח, אבל אני רוצה להזמין את כולכם, את כוווולכם למסיבה קטנה שאני עושה.

למה מסיבה? למה לא? יש לי אלבום חדש, ועם מי עוד נשאר לי לחגוג אם לא אתכם, אחיי מארץ הקודש, ארץ בה השמש תמיד זורחת, ההרמוניה אורבת בכל פינת רחוב והאנשים כל כך אדיבים ושלווים (בעיקר בכבישים ובאיי יוון).

אז מה יהיה במסיבה שלי? שקיות הפתעה כמקובל, כמה קוסמים, שפנים, נביאים, זיקוקים פה ושם וקצת שאנטי שאנטי. בתוכנית המוזיקלית, שירים מאלבומי החדש Song yet to be sung. כנאמר: ''אבל המנגינה, אבל המנגינה, אבל המנגינה לעולם נשארת''.

דברים טובים הכנתי לכם. קצת מכל דבר, והרבה מהכל: אלקטרוניקה בשפע. לא משהו חדש, אבל בהחלט מרומם. אלקטרוניקה שממריאה ולוקחת אתכם איתה: כמה האוסים קטנים, ג'אנגל, קצת דאנס, אפילו דאב. מפוחיות וחצוצרות, מוסיקת עולם, כאילו, ועוד קצת שאנטי שאנטי. וגיטרות. כן, גם גיטרות .עדיין צצות ועולות בכמה שירים טובים במיוחד כמו Did You Forget.

את כל זה עטפתי לכם בשירה הכל כך אופיינית שלי. מקפיצה (Admit I), סוחפת (Song yet to be sung, Say something) , מתעצמת (Happy birthday jubilee, Did you forget) ואז נרגעת ומלטפת
(Shekina, Our Song).

אלבום קטן גדול עשיתי. לצערי אני עדיין לא יכול להבטיח לכם גאולה, וגם לא חיי נצח - אני עדיין עובד על כל אלה, אבל בינתיים, קצת כיף, מה רע? תבואו. יהיה פצצות כמו שאומרים, ואצלכם, בדרך כלל כשמבטיחים פצצות, גם מקיימים. אז בואו למסיבה שלי.

אני פרי. פרי פארל. ציפור קטנה בלב, אור בנשמה, כמה שריטות, אבל הרבה מנגינה. אתם רק תבואו פתוחים.