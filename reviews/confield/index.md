הקלישאה הטובה ביותר שאני מצליח להעלות על הדעת בהקשר של מוסיקה מופשטת, היא האנלוגיה לתמונה תלת-מימדית. כמו אנרכיית הצבעים והצורות שחירפנה מליוני אזרחים ישראלים במחצית השנייה של שנות התשעים, כך גם האבסטרקט המוסיקלי של אוטקרי מעסיק אלפי מוחות ברחבי העולם, שמקווים לבודד את ההתגלות התלת-מימדית מהכאוס האלקטרוני שניחת עליהם. מי מאלה שניסה את זה עם Confield לראשונה מאז אריך הנגן הקודם שלהם, LP5, גילה בוודאי שמדובר במשימה הרבה יותר קשה. 

מראש כדאי להבהיר: אם נסכים שהעולם נחלק לארבעה סוגים של אנשים - אלה שאינם מסוגלים לראות תמונה תלת-מימדית; אלה שמסוגלים, אבל חוסר הסבלנות שלהם לשטויות כאלה מונע מהם את התענוג; אלה שמוכנים להתאמץ בשביל זה; ואלה שכלל אינם מחפשים אותה - הרי שקונפילד מיועד רק לשני הגזעים האחרונים. אני, אגב, עוד לא החלטתי לאיזה מהשלושה האחרונים אני משתייך. 

רוב בראון ושון בות', הצמד שמרכיב את אוטקרי (ולטובת התעתיק האחיד, נקבל את ההנחה לפיה Autechre = AUdio TEChnology REserch), לוקחים בקונפילד את גבולות ההפשטה המוסיקלית כמה צעדים קדימה, אל הגבול האפור שבין מתמטיקה מורכבת לאקראיות מוחלטת. מכיוון שעבור רובנו, ההדיוטות, שני המושגים האלה חופפים, הרי שאפשר בהחלט להתייחס לכך כאל אבסטרקט. 

בשלוש השנים שעברו מאז יצא LP5, סוג של ציון דרך, נפטרו בות' ובראון כמעט לחלוטין מהיומרה לצייר תמונות נוף או מסע מוסיקליות - משימה שתמיד תפסתי כעומדת בבסיס היצירה שלהם. בתור התחלה, הם פירקו כמעט לחלוטין את הקווים המלודיים והמקצביים שטוו בעדינות שיטתית באלבומים קודמים, והרכיבו אותם מחדש במיומנות טכנית ראויה להערכה, עד שכמעט בלתי אפשרי יהיה לזהותם. במילים אחרות, כל המרכיבים הצליליים נמצאים כאן, רק שעכשיו הרבה יותר קשה לדעת איפה אפי המזויין (או ואלדו, אם אתם בקטע). 

כך קורה, שברגעים ארוכים מאוד של האלבום, צריך להזיע בשביל לנחש איפה יגיע הביט. ברגעים אחרים, אפשר אמנם להזיע אבל ממש בלתי אפשרי לנחש, ולעיתים הוא פשוט לא שם. הצלילים הדיגיטליים המענגים, שמגלמים את תמצית הקסם הייחודי של אוטקרי עוד מהאלבום הראשון, נשמטים בחלקלקות ערמומית בכל פעם שנדמה לאוזן כי היא מזהה אחד כזה, וכמעט שלא מצטרפים זה לזה כדי ליצור שורת מלודיה קצרצרה. לסיכום הפסקה: בהרבה מאוד תנאים, שמצטלבים עם הרבה מאוד מצבים אנושיים - קונפילד הוא כמעט בלתי נסבל עבור רובו המוחלט של הגזע האנושי. 

למרות זאת, בשעת כתיבת שורות אלה - כשקטע הפתיחה היפהפה, ''VI scose poise'' בוקע בעוצמה מהרמקולים התמירים בפעם השלישית בתוך שעה וחצי, וחומת הסאונד עוטפת את האזניים שלי כמו הלם קרב - קונפילד הוא לא פחות מאשר התרוממות רוח אמיתית, אפילו שצריך להשתין.

למשך כשעה, ולאורך תשעה קטעים זהים כמעט באורכם, בונים בות' ובראון מתקפות צליל ומקצב אלימות (''pen expers'' שבמספר 3 ו-''bine'' שבמספר 6), מארגי צליל מעודנים (''cfern'' שבמספר 2), הרפתקאות ביטים מחושבות ומורכבות (''pathetic triangle'' שבמספר 5) ושתי יצירות קסומות של צלילים מלאי הבעה, רוח ויופי, שבאים כל אחד מקצוות שונים של הספקטרום המוסיקלי האוטקריאי (''lentic catachresis'' האגרסיווי בסופו של האלבום, ואותו קטע פתיחה ענוג מתחילת הפיסקה). הכל מאוד יפה, הכל מאוד מוחלט. 

עדיין לא ברור לי אם ראיתי כבר את התמונה התלת-מימדית של קונפילד. הייתי רוצה לחשוב שאוטקרי החביאו אחת שם בשבילי, אבל בינתיים אני מוכן להסתפק גם בתענוג השטוח.