אחרי שלושים וחמישה אלבומים ועשרים ושבעה הרכבים, מוכיח מארק אי. סמית שכוחו עדיין במותניו. יותר מכך, הוא ממשיך להתפתח ולהתקדם בזמן שרבים מבני דורו כבר מזמן יצאו לגימלאות (או לעולם מעט טוב יותר). 

''זה שאין להביעו'', נשמע בחלקו כאילו הגיע במכונת זמן ממנצ'סטר של סוף שנות השבעים: פאנק רוק פראי, לא מלוטש ולא מתיפייף, כשלפתע עוברת המוזיקה מטמורפוזה, והצליל הופך דיגיטלי, הארד קור אלקטרוני כהלכתו - כשהשירה הנונשלאנטית של סמית היא העוגן שמזכיר לנו שעדיין מדובר ב-fall. 

העולם של The unutterable הוא מקום מרתק, עולם בו המקצבים הרקידים, כביכול, הופכים מהר מאוד לנופים פראיים ובלתי צפויים, כאוס מובנה, שהפרטים שבו מצטרפים לכדי שלם אחד שגדול בהרבה מסכום חלקיו. 

''סייבר אינסקט'' שפותח את האלבום הוקלט בסשן אחד, והצליל האלקטרוני הגולמי והלא מעובד שלו הוא יותר מאשר טרנד טכנולוגי. זו אידאולוגיה. האלקטרוניקה אינה יותר נחלתם של טכנאים מתוחכמים. הנה באים הפאנקיסטים, וכמו שניגנו בגיטרה כך הם מנגנים בכלים החדשים. עם הרבה רגש, רצון ואנרגיה. 

הלאה, לאחד השירים הבולטים באלבום : ''Dr. Bucks letter'' הוא מחווה לצ'ארלס בוקובסקי, בשיר שבנוי מלופ באסים איטיים ושירה/דקלום (קריאה מדף?) של סמית, שמספר על חבר, על מכתב מרופא ועל ראיון במגזין עם dj Curious . ההגשה של סמית היא כזו שהנושא לא מעניין כבר. רק להקשיב לחיתוך הדיבור שלו ולצורה שבה הוא מוציא את המילים מגרונו. 

סמית מדלג בקלילות בין המדוד להזוי. שירים כמו ''catamine sun'' הממסטל ל-''hot june'' שבאמת מרגישים בו את החום, ל''Octo Realm'' המשעשע, או ''way round'' ששואב משורשי הרוק. כל אחד מהשירים נכתב ע''י חבר אחר בלהקה. סמית נותן להם להתבטא וקוצר את הפירות באלבום שהוא ללא ספק אחד הטובים שיצאו בשנת 2000, ואחד מהמרעננים ביותר בתחום של החיבור בין האלקטרוניקה לרוק.