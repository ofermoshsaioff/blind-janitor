''תראו את זה ככה, אתם יכולים להיות או מצליחים או אנחנו'', שר סטיוארט מורדוק באלבום השני של בל וסבסטיאן, ואי אפשר להאשים אותו על כך. יש לו להקה של שבעה אנשים, שמוזיקה היא בכלל לא עניינם המרכזי בחיים, ועוד יותר גרוע, הם נשמעים כמו ניק דרייק - וכולנו יודעים איך הוא גמר. 

בכל זאת, לבל וסבסטיאן זה דווקא הלך לא רע. בלי פרסומות, בלי תמונות בעיתון, בלי ראיונות, בלי הופעות, והדיסק שלהם מושמע בכל בית של חובב אינדי בריטי או סטודנט קולג' באמריקה, והכל כמעט מפה לאוזן. זה נשמע כמו רעיון כמעט לא מציאותי בימינו - ימים בהם בשביל להתפרסם צריך קליפ באמ.טי.וי או כתבה מהללת באנ.אמ.אי - אבל כשחושבים על זה, בל וסבסטיאן לא ממש להקה שחיה בימינו. 

הם עושים מוזיקה שבשמיעה ראשונה יכולה להשמע כמו מוזיקת קאונטרי: הכל אקוסטי, קצת מפוחיות, כינורות, טובה (?!) ומוזיקה פשוטה וקלה. קצת משעמם? אולי. אבל בשמיעה השניה זה כבר לא ככה. בל וסבסטיאן מצליחים לקחת מוזיקה פשוטה, ולתת לה המון עומק ורגש. בנוסף, יש להם את סטיוארט מורדוק ששר עם אחד הקולות הכי יפים בחמש-עשרה השנים האחרונות - קול רך של מלאך סקוטי, שיכול להמיס את לבו של כל אחד. 

הרבה אנשים אוהבים להשוות בין בל וסבסטיאן לסמית'ס, בעיקר בגלל ששתי הלהקות מתאפיינות בקהל מעריצים אדוק, בגלל המיניות השנויה במחלוקת של הדמויות בשיריהן, ובגלל ששתיהן עוסקות בצעירים עם בעיות חברתיות כאלו ואחרות. אבל בכל זאת יש הבדל קטן: בעוד מוריסי היה כותב על להיות אאוטסיידר מסכן שרוצה למות, מעדיף מורדוק לשיר על להיות אאוטסיידר, ולהעביר את הזמן בהנאה בקריאת התנ''ך (if youre feeling sinister), חלימה על סוסים ובנות שחולמות על סוסים (judy and the dream of horses), או סתם על להתקע במעלית עם איש צבא לשעבר שחושב שיוכל לעזור לך (me and the major, שמי שמכיר את אבא שלי יודע שנכתב עליי!), ועוד הרבה שירים טובים ויפים. 

הכיף עם בל וסבסטיאן, הוא שאפשר להקשיב להם המון פעמים מבלי שימאסו עליך. אפשר להתמקד פעם אחת רק במוזיקה, פעם רק במילים, פעם רק בשירה, ובכל פעם מוצאים משהו חדש ויפה, משהו שגורם למין התרגשות קלה כזו בבטן, התאהבות משונה קצת בלהקה ובמוזיקה שלה. 

זאת אחת מלהקות האינדי-פופ הטובות בשוק, ואחת הראויות להערכה שקיימות כיום. האלבום מומלץ לכל אחד, ומובטח שכל מי שיקשיב לו ילמד לאהוב אותו, ואחרי כמה שמיעות לא יבין איך חי לפני כן בלי להכיר אותם.