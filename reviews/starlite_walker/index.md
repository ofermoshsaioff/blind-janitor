אני חייבת להתוודות שהאזנתי לסילבר ג'וז בפעם הראשונה בגלל השם שלהם, אבל גם בגלל ששמעתי שסטיב מלקמוס חבר בלהקה. כן כן, זה די נלוז אבל כולם בטח חוטאים בזה מתישהו. השיר הראשון שלהם ששמעתי, Rebel Jew, נשמע בהתחלה כמו פארודיה, ולמרות שנזל מהאוזניות, הוא הקסים אותי. כך יצא שרכשתי את אלבומם הראשון, שנקרא בפשטות נהדרת Starlite Walker.

אל תטעו לרגע ותחשבו שזהו אלבום נוסח פייבמנט. כדי לחזק את העובדה הזאת, אפריך פה מיתוס קטן. רבים סבורים שהסילבר ג'וז היו פרויקט צד של פייבמנט, כשלמעשה ההיפך הוא הנכון - הסילבר ג'וז קמו כבר ב-1989. 

דייב ברמן, סטיב מלקמוס ובוב נסטנוביץ' נכנסו לאולפן ביוני 94', שנתיים אחרי שפייבמנט עשו זאת והקליטו את אריך הנגן הראשון שלהם. סטיב , דייב ובוב היו חברים, שעשו מוסיקה בשביל המטרה הנעלה ביותר - ההנאה האישית שלהם. בגלל הנינוחות החברית הזאת שלהם, אפשר לומר בלי שום צל של ספק שתוכלו להאזין לסטארלייט ווקר בצורה המושלמת ביותר כשאתם יושבים ביום שבת בצהריים במרפסת, בוהים בשמיים ולא משתעממים משלושת החבר'ה האלה ולו לרגע אחד.

סטארלייט ווקר דומה להאזנה לרצף סיפורים. סיפורים ששמעתם פעם כשעצרתם בפאב באיזה חור נידח, והתיישבתם על הבר ליד בחור מסכן שלא ידעתם מאיפה נפל עליכם. הוא מזמין אתכם לבירה ומתחיל לספר על דרכי החיים, ומציע שביום האחרון של חייכם, אל תשכחו למות (דברי חוכמה של ברמן כפריוויו). הסיפורים מלווים במנגינות לו-פיי, ונגיעה קלה אך משמעותית של קאונטרי שנפלטת ממכונת התקליטים בפאב. כהשיר הראשון נפתח במילים המאוד מזמינות ''Hello my friend, have a seat'' - איך אפשר לסרב?

זהו אלבום קטן, אינטימי ועם זאת ידידותי ומשרה תחושה של מסע. מסע נוסטלגי כזה של ג'ק קרואק ברחבי אמריקה, אבל לא זאת של שנות החמישים - אלא אמריקה קצת פחות נאיבית ויותר קרה. למרות הקשיים, מצליח סטארלייט ווקר לאושש איזושהי תקווה למטייל המתמיד. 

בהתחלה נרתעתי מעט מהזיופים של ברמן, והשילוב המוסיקלי המוזר של הקאונטרי והלו-פיי, אבל אחרי שמיעה חוזרת נכנס כל דבר למקומו. ל''זיופים'' של ברמן נלווים קולות הרקע הנהדרים של מלקמוס (הנהדר לא פחות), וגורמים לשירים לקבל צורה אחרת. אם השירים באלבום הם סיפורים, וברמן הוא המספר, הרי שמלקמוס הוא הנפש המהדהדת של הדמויות. כל הניגודים באלבום משלימים אחד את השני, ויוצרים משהו מאוד יפה ומיוחד.

Starlighe walker מתיימר להיות קליל וחביב ביותר, אבל מחביא הרבה תובנות שחולפות על אוזנינו מבלי שנשים לב, אם לא נשתדל. לפעמים נופלת האשמה על כך שלא בדיוק נבנה כאן שיא, מה שמקשה על המאזין להחזיק מעמד בגלל המונוטוניות, השולטת בחציו הראשון של האלבום, ואז משנה כיוון. 

השינוי מגיע עם הבלדה New Orleans - השיר שמטלטל קצת את העניינים. הוא מגיע בהפתעה גמורה, ופשוט פורץ את דרכו בלי שום אזהרה מראש. לכן הוא גם השיר הכי ''כבד'' ובעל החשיבות המרכזית מכל בתקליט. אין סיכוי שתפספסו אותו, בעיקר בגלל שהוא פשוט שיר מעולה.

מי שמכיר את פייבמנט ומלקמוס, ישים לב מיד שהוא נשאר בצד, בעוד ברמן תופס מנהיגות. הוא כתב את רובם המכריע של השירים והלחנים, והדבר בהחלט ניכר. עם זאת, כל מי שמכיר את מלקמוס יודע שאפילו מהצד הוא מוסיף כל כך הרבה. הסילבר ג'וז יצרו חווית לו-פיי נפלאה וקלילה אבל גם מתוחכמת ויפהפיה. אין להם אמת נסתרת. רק קצת מוסיקה לדרכים ועצות כיצד לאבד את הדרך.