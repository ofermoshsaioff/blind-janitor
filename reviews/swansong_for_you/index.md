**פרולוג**

''הפשטות היא עוגן השפיות של הפוסט מודרניזם'', אמר פעם איש חכם. טוב, אני אמרתי, אבל זה מספיק קרוב. הדבר החיובי בציניות שמככבת בעוצמה כזאת בשלב הנוכחי של קיומנו המתוחכם/מתחכם, הוא שכעת קל להבין ולהרגיש את הקסם של הפשטות. בגלל שהפשטות זוהרת כל כך בתוך כל הג'יפה, קשה שלא להתמסר לה. אי לכך, גם לניסיון הגס ביותר לפגוע למטרה בעזרת פשטות, יש אפשרות רחבה יותר כיום לנגוע ללב (ומכאן שגם ניסיון ציני להיות תמים יכול לרגש, משהו שקופירייטרים בימינו הבינו מצוין). לא כל שכן ניסיונות עדינים יותר, הנעזרים בויברציות עדינות יותר. 

אנשים מתרפקים על העבר מתוך חיפוש אותה פשטות, במודע או שלא במודע, אבל רטרו הוא דבר נוראי (מה חשבתם, שהאייטיז לא יגיעו?) ונוסטלגיה היא פאסה. בימים מעין אלה בא איזה איש טוב ונותן לנו בשקט בדיוק את מה שאנחנו צריכים. Swansong for you. כן כן, בשבילכם. האלבום השני של הג'נטל ווייבס סותר לא מעט ממה ששטחתי עד כה. 

**אקספוזיציה**

The Gentle Waves הוא פרוייקט צדדי של איזובל קמפבל, שבימים כתיקונם אמונה על הצ'לו ב''בל אנד סבסטיאן'' הסקוטים (במלרע). לא ברור מה מלמדים אותם שם, אבל הם נשמעים לא פעם כמו תוצר של פופ סיקסטיזי שהשתגל עם קאנטרי אמריקני. עם זאת, מינון האלמנטים הקאנטריים דווקא ירד כאן משמעותית, לעומת אלבום הבכורה שלהם. ואיך אומרים? טוב שכך. 

באלבום הזה, כיאה לאחת שמתהדרת בשם של אחד משיריה היפים של ביורק, שיכללה איזובל עם להקתה את אמנות הריחוף למעננו, ובאולד פשאן וויי; לפני שהיו פיוצ'ר סאונד אוב לונדון, ולפני שהיה אפילו בריאן אינו, הצ'ילאאוט והאמביינט נסמכו בפשטות על הכינור, הצ'לו, הויולה והקונטרבס. אכן היה אז קסם, והנה הביאו לנו אותו שוב. השפעות הפולק פינו את מקומם להרבה יותר כלי קשת שהשתלטו על האלבום ביופי רב, פריטות גיטרה מימיות, עוגב, פסנתר, כלי נשיפה וקולה של איזובל, שנדמה כי המילה 'ענוג' הומצאה למענו. למעשה, למען האלבום כולו. 

**קונפליקט**

עדינות, רכות, זכּות, אגדה, אופטימיות, פשטות, המוזיקה. אח, המוזיקה, אופפת במוחשיות, כמו ריח של עוגה שהושארה להצטנן על החלון בסרט מצויר. וגם המילים, גם הן נוטעות את התחושה שמישהו בא לכאן כדי לדאוג לכם, ''Let The Good Times Begin''... וכך, איך שאתם מתחילים להרגיש בנוח (שזה מיד בהתחלה) מגיע הטוויסט העלילתי בדמות השיר השני, ''Partner in Crime'': הקול קול איזובל והמילים חוצבות בלב קינת בדידות נוגה. ואחריו עוד, בלי רחמים או שהות, ''Falling from Grace''. ''אהבה... הורסת את הטוב ביותר שבנו ואז מותירה את הנותרים בינינו חושבים שייתכן כי נמות. אך אנו עדיין נשארים בחיים, אבודים במסגרת חלולה עם דמעות גלמודות נותרות, לא יודעים כי חיינו שווים להשתרך מסביב לאדמה, כמה כוזב הוא האור''. 

בום. איזה ניגוד בין המילים לבין המוזיקה, כמעט מקומם. זה מגיע במעין דילוגים שכאלה: שיר אחד כולו ציפייה לטוב - שיר אחריו קורע לך את הלב; סיפור אהבה עם סוף מלבב - סיפור אהבה מייאש. הצעת נחמה לכאב - הכאב שהיא, איזובל, גרמה. מים מתנגשים במים, המוזיקה המסברת את אוזנינו היא בבחינת תעתוע, זריית חול המאפשרת למילים לשחק כך בנשמתנו. שולחן פינג פונג מוצב אחר כבוד בתודעה של המאזין, מטקות של תובנות משחקות במחשבותינו. 
- השלמה היא הדרך השפויה ביותר לחיות חיים. - לא לאדם שחייו בשפל.
- הילדות היא התקופה הטובה ביותר בחיי אדם. - תמיד יהיו ילדים. 

לא ברור אם המצע הוא לבן ועליו מונחות המשבצות השחורות, או שמא להפך. משהו מסוג הכוס הריקה / מלאה, משהו מהסוג שיכול לחנוק. 

**התרה**

השיר הפותח (''Let The Good Times Begin'') והשיר הסוגר (''There Was Magic, Then'') הם היפים ביותר באלבום, ותוחמים ביניהם אוסף מרטיט-לא-פעם של שירים. הקונפליקט החוזר ונשנה בין אווריריותה של המוזיקה לחדותם של המילים, שזור, לעומת זאת, בהתרפקות נוסטלגית העוברת כחוט השני באלבום, ומקיימת בכך יחסים מושלמים עם המוזיקה חסרת היומרה. שני העמודים האחרונים שבחוברת, אחרי המילים והקרדיטים, הם תמונה מטושטשת של חלק מחברי הפרוייקט בעת שהם מנגנים באולפן, מבעד לזכוכית, ממקום מושבו של הטכנאי. המוזיקה, בנות ובנים, המוזיקה. פשוטה, ראשונית ומאוד מאוד יפה.