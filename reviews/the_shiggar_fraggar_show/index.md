הפעם הראשונה בה ראה די-ג'יי דיסק את Shiggar fraggar היתה בפאב בבולגריה, ב-1993. אבל שניה, זה הופך להיות מעט יותר ביזארי. Fraggar (שיקרא כך מעתה לאורך כל הקטע, אם אזדקק לשמו שוב, מפאת המבוכה שבשעתוק השם לעברית) היה שיכור לחלוטין, וחבש על ראשו שקית נייר גדולה, שנשארה שם עד ימים אלה. דיסק הוזמן להתמודד עם המכר החדש בתחרות הורדת ידיים, במאבק על איזה בחורה שישבה על הבר, שבינתיים עזבה עם בחור אחר. 

שנה מאוחר יותר השתתף Fraggar בקטע שעשה ידידו החדש יחד עם די-ג'יי שורטקאט, והופיע כבונוס בקלטת שהוציא די-ג'יי q-bert. ארבעתם נודעו מאז בכמה שמות, לפני שהפכו באופן סופי ל-Invisibl skratch piklz - מהמכובדים שבתקליטני סצנת האנדרגראונד של סן-פרנסיסקו. 

כל המידע הלא ממש קריטי הזה, מופיע בחוברת המצורפת לתקליט הזה - תיעוד סט משותף של ארבעתם + אורחים, הראשון מתוך חמישה ששודרו בתוכנית הרדיו ''Pirate fuckin' radio''. כל המידע הזה מתברר כמעט חיוני יותר אחרי 23 טראקים, כשהמהומה שנפתחת בנגינת האינטרנציונל מתפוגגת, ומגיעה השעה לברר על שום מה ולמה.

התחושה הבולטת ביותר שמרחפת מעל האלבום, גם לאחר האזנות רבות, היא החוסר המוחלט בקוהרנטיות, בתוך כל אחד מהקטעים וביניהם. הסימפולים - שנעים בחופשיות משועשעת וטורדת מנוחה על הטווח שבין ההמנון הסובייטי לשעבר, דרך מעשי גיטרה מגונים נוסח מוטורהד, וכלה במעברי דיסקו אפריקה במבאטה סטייל - נגדעים בטרם הספיקו להיצרב בזיכרון, ואינם נבנים זה לתוך או לצד זה, אלא באים והולכים, וחוזרים באלימות, באבחת מחט אל מרכז הבמה; אפקטים לוויניים, כמו יריות אקדח, קטעי דיאלוגים, קולות ציפורים וזעקות מוסיפים למהומה הסחרחרה, שתוקפת את הנוירונים בדימויים חזותיים קצרצרים וכואבים, כמו הבזקי זיכרון שמבליחים במוחו של חולה שיכחה.

תערובת סמיכה ותמוהה מעט של הומור גיקים מילולי על סופר-הירואז מהעתיד, מערכונים קלוקלים ובדיחות קרש מוסיקליות - דברים שתמיד מזכירים לנו את זאפה - נמצאת בכל מקום כמעט. הארבעה מזמינים את אורחיהם, כל אחד בתורו, לעשות את הקטע שלו, ומנצלים את ההזדמנות בשביל להעביר עוד כמה בדיחות מעל הראש שלי.

עם זאת, הרי שאחרי הכל מדובר במוסיקה, מה שאנו נוטים להכתיר כשפה בינלאומית. אז זהו, הבשורות הטובות הן שזה נכון. הניהליזם המוסיקלי הבלתי מרוסן, שמונע כל התפתחות מתבקשת, קצבית או מלודית, של הסט, הוא גם נשקו העיקרי במלחמת ההשרדות האכזרית של האלבום על מקום טוב במדף שלי. לכל אורכו, אין ב-Shiggar fraggar show ולו רגע אחד של הפוגה, או סימנים להתמתנות מקרית, שיש בה כדי להוריד את האוזניים מהשיא המתמשך של הביטים והצלילים הסוערים, המתחלפים זה בזה בתזזיתיות, שכמעט ואינה מרקידה.

''Don't mean to boast'' במספר שמונה, כמעט מצליח לעשות את זה (להרקיד, כלומר) עם סימפולים של קרנבל לטיני וראפ נוסטלגי; ''Toad man vs. corn man'' במספר 11 הוא טריילר מבודח לסדרת טלוויזיה ב''פוקס'' עם סימפול של סופרמן וקולות נוירוטיים; ו''Computer pickles on KKUT'' הוא ערבוב מטורף של צלצולים סלולאריים, ביפבופי מחשב וסינתי דביק - מה שהופך אותו, כשחושבים על זה, לאינדקס מרוכז של כל הצלילים באלבום הזה, האנטי-קוהרנטי.

אבל באופן פרדוקסאלי, חוסר הקוהרנטיות של האלבום הוא גם קו המתווה הדומיננטי ביותר שלו. המהפכים המוסיקליים והקצביים התכופים והבלאגן המילולי השמח, הם שנותנים לסט הזה את קו המסגרת ההכרחי שלו. כל זה לא הופך אותו לחיוני יותר מאליפות העולם באתלטיקה, אבל ממקם אותו אי שם בין ההנאות הפשוטות של החיים חסרי הדאגות של קיץ חסר מונדיאל.