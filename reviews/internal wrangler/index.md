יש לי חולשה לסרטים שבוחשים בפתטיות בסצנת המוסיקה של ימים עברו. כן, בעוונותי ראיתי את 'וולווט גולדמיין' יותר מפעם אחת (גם יותר מפעמיים). בספריית הוידאו הדלה בפרובינציה הדרומית בה אני מתגוררת, הצע הסרטים אינו כולל בדרך כלל הפתעות קולנועיות מרננינות בקנה המידה המעוות שלי. למרבה שמחתי, כשקצתי בקלטות הוידאו עם פרקים של 'רוקדים ברחובות', ניבט אליי לפתע מאחד המדפים סרט כגון זה. מוסיקה, בחורים יפים, אמצע שנות השבעים, לוס אנג'לס. אחת הסצנות מתארת בפשטות מרגשת למדיי את הידוע לכל - הסובייקטיביות שבאהדה ללהקה, זאת שקשורה פחות למוסיקה והרבה יותר לדמויים. 

וכך היה בסרט: להקה בעל חשיבות גדולה מאוד (כמו רדיוהד נניח) מופיעה באחד ההיכלים המוכרים בלוס אנג'לס (משהו בסגנון הסינרמה), את הלהקה בעלת החשיבות המאוד גדולה מחממת להקה פלונית וחביבה שקיבלה הזדמנות חד פעמית להופעה בסדר גודל שכזה. מה גם שמנהלי חברות תקליטים וכל שאר אנשים שיכולים לעזור בעינייני קידום הלהקה פזורים בקהל. מבחינת הלהקה הפלונית והחביבה זה היום וזה הרגע לו ערגו, מימוש פנטזיית הרוק'נ'רול עם כל אספקט ההערצה שלה, נראה ממש שם, מרחק פסיעה מהבמה בצורת עשרות אלפי אנשים שהגיעו לשמוע את הלהקה בעלת החשיבות הגדולה. לאחר שני שירים, קריאות בוז רמות מצד אחד והתעלמות בוטה של הקהל מצד שני, הם יורדים בבושת פנים ומתפוגגים אל עבר חלומות אחרים. 

אוף, חשבתי לעצמי, כמה אכזר ובלתי מתחשב יכול הקהל להיות? 

וכך היה באחד מימי הקיץ שעבר: רדיוהד הגיעו למספר הופעות בארץ ואני בחרתי ללכת להופעה השנייה בסינרמה. העובדה המטופשת שערב קודם לכן סעדתי עם חברתי במסעדה, ושכנינו לשולחן היו ג'וני וטום הגבירה את צפייתי. כשקליניק - המופע הפותח - עלו לבמה, הייתי בשלבים של חוסר סבלנות מתקדם. חשבנו בהחתלה שהם עוזרי הלהקה שמכוונים את הציוד, ואחרי שהם התחילו לנגן תהינו למה לא הורידו את התגים עם השמות מהחולצה לפני שעלו לבמה. נכון, זה ידוע שהרכבים אשר מתלווים לסיבובי הופעות של להקות מעוררות קונצנזוס כמו רדיוהד, סובלים לרוב מטיפול לקוי בכל הנוגע לסאונד, אבל בסינרמה - מקום מזעזע לכשעצמו - זה הגיע לרמות מחפירות חדשות. 

אוף, חשבתי לעצמי, כמה משעממת ונוראית יכולה להיות להקה שרדיוהד בחרו כמופע פתיחה? הרבה, הסתבר לי ולמעגל האנשים סביבי. קריאות בוז ו'רדיוהד' החלו להישמע לסירוגין, מופע החימום הסתיים, רדיוהד עלו. 

Internal wrangler של קליניק הוא ללא ספק אחד מהאלבומים הקסומים ביותר שזכיתי לשמוע. כמובן שהרגשתי קצת לא נח אחרי שקישרתי בין הלהקה לעברה הפטרתי קריאות 'רדיוהד' עמומות בזמן שהופיעה, לבין זאת האהובה עליי. בין בלאדות מופלאות במוזרותן, כמו Goodnight Georgie, ועד קטעי פאנק משובח נוסח Fugasi כמו השיר C.Q, נשמרת באלבום איכות יוצאת דופן של ריגוש ועניין. עצם קיום הססגוניות המוסיקלית הזאת מבורך, כמובן, ולא פוגם כלל בקוהרנטיות של האלבום - אלא להיפך. 

קליניק לא שמים את הדגש ביצירתם על הצד ההפקתי, וחיספוס מגרה מלווה באופן נעים את כל 13 השירים; הצליל המגובש שמפציע מתוך כל שיר (בעל אינדיקציות קאנטרי, פאנק או בלאדות) נשמע למעשה כה מושלם בגלל מה שאחרים יראו כפגמים בהפקתו. אין לראות בכך סוג של מניפסט אידאולוגי שמעלה על נס את האותנטיות והספונטיות, אלא רק לזכור שישנם הרכבים שפרט למהוקצעות ההפקתית חסרים כל תוכן מוסיקלי ממשי. Internal Wragnler מאחד את כל אלה למשהו קסום - הפקה המוסיקלית שמסתנכרנת באופן מעורר השתאות עם המוסיקה, המילים וקולו המתוק של הסולן.