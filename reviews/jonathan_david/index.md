1.
כמעט שלוש דקות של קרוסלות וספינות פירטים בלונה-פארק.
כך נפתח האי.פי החדש של בל וסבסטיאן - Belle & Sebastian sing Jonathan David.
השיר ''ג'ונתן דייויד'' - הראשון מתוך שלושה שירים - הוא ללא ספק המוצלח ביותר (מכל בחינה - מלל, מוסיקלית, עיבוד) מבין השלושה. אני נוטה להרחיק לכת ולומר שזה ה-שיר של הסקוטים המפזמים האלו. בניגוד לשירים אחרים של בל וסבסטיאן, שפזורים בהם רגעי מתיקות, קסם ושיאים רגשיים למיניהם, ''ג'ונתן דייויד'' נוסק מעלה בכל רגע - הוא פשוט לא עוצר ולו לרגע, מין התגלגלות שכזו. ובשתיים חמישים וחמש, כשהשיר כבר איננו, זה בדיוק במקום - כי אם לפתח את אפיזודת הקרוסלה אז בשתיים חמישים ושש, כבר תתחיל להתהוות לה בחילה. 
כמעט שלוש דקות של קרוסלה. גם זו סוג של שלמות.

2.
- את שוב מקשיבה ל'פרסיליה מלכת המדבר''?
- לא…זה קצת בלתי אפשרי מכיוון שאיבדתי את הדיסק הזה לפני שנתיים.
- אהה….את צודקת. אז מי הלהקה החביבה הזאת שעשתה חידוש לשיר?
- חידוש? על מה את מדברת…
- נו את יודעת, הרצועה הראשונה שפותחת את פס-הקול של 'פרסיליה', ''I've been to georgia and california...but I've never been to me''
- את צודקת.. זה ממש זה. על כל פנים - זה לא חידוש, אלה בל וסבסטיאן, הם להקה מופלאה. זה גם לא מפתיע במיוחד, כי פלגיאתיזם זה אומנם לא תחביב כרוני שלהם אבל לפעמים הם ככה, שואלים מלודיות של יוצרים אחרים.
- אז הם קראו לקטע הזה בשם שונה?
- ברור. כמו שאמרתי - זה לא חידוש. זה פשוט, ככה, קצת מזכיר.
- קצת?
- טוב. זו ממש אותה המנגינה.
- אז איך קוראים לקטע?
- ''Take your carriage and shove it''. זה השיר השני באי.פי החדש שלהם.
- ואני מניחה שזה לא עוסק בסיפורה הנוגע ללב של דראג קווין?
- לא, לא ממש. אבל סיפור דווקא כן יש כאן - כמו תמיד, הם ממשיכים במסורת בדיית הדמויות וסיפור סיפורים. 
- רביעיית כלי הקשת הזאת ממש מיטיבה עם החידוש.
- זה לא חידוש!
- טוב, אז זה לא חידוש, אבל הרבה יותר קסום ויפה מהמקור.
- כן, קסום.

3.
''The loneliness of the middle distance runner'' הוא שיר קצת מטריד. מעצבן משהו. בניגוד לשני קודמיו הוא לא קרוסלה, לא קסום, ועצירות פתע לפני רגעים מיוחלים הן נחלתו העיקרית. אולי הוא יכול היה להישזר בחינניות, אי שם בין השירים ב-If you're feeling sinister, אבל בנוסחת ה''שני שירים מופלאים ועוד סתם אחד'' זה לא ממש עובד. 

הם כל כך משובחים, שני השירים הראשונים, שעוד ''סתם שיר'' הוא באמת רק עוד סתם שיר, וכשם שהוא לא מוסיף לאלבום דבר, כך גם אינו גורע ממנו.