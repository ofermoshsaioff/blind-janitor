השנה - 2001; הארוע - גורילות כובשות את העולם; הסיבה - סוף סוף התחילו אנשים להבין את האפשרויות המדהימות הגלומות בשילוב נכון של היפ הופ ומוסיקה אלקטרונית; המטרה - לנצל את המומנטום, כדי לתפוס את האנשים חזק בגרון, ולדחוף להם ככל שמאפשר הזמן עוד ועוד היפהופ מתוחכם, עד שאחרון מעריצי כריסטינה יעמוד על השולחן ויצעק - !give me more of that funky music 

כל מי ששמע ואהב את הגורילות, או שהתלהב מהשילוב המסעיר של רוק, היפ-הופ ומוסיקה אלקטרונית, מוזמן לצלול עמוק יותר, ולהקשיב לדבר האמיתי. דלטרון 3030 הם בעצם שני האנשים המרכזיים מאחורי פרוייקט הגורילות: אלה הם dan the automator ודל דה פאנקי הומוספיאן. 

רגע לפני המסחור והקומיקס, יצרו השניים את אחד האלבומים המדהימים של השנה האחרונה - שילוב עתידני של היפהופ אלקטרוני מבית היוצר של האוטומטור (נא להאזין ל'ד''ר אוקטגון' כדי להבין את הגדולה) ודל, הראפר המתוחכם והמבריק. יחד יוצרים השניים עולם עתידני של מילים וצלילים, שתופס אותך בגרון ולא מרפה, עדד שאין אלא להמשיך ולהקשיב בריכוז לשקט הבוקע מהמערכת גם אחרי שהאלבום נגמר, בתקווה לסחוט ממנו עוד ועוד - קריז אמיתי. 

האם זה היפהופ? כנראה שכן. האם זו מוזיקה אלקטרונית? שוב, התשובה היא כן. האם זה מבריק ומדהים? כן, כן ושוב פעם כן! המוסיקה של דלטרון מחליקה בגרון כמו ויסקי משובח מהמרתף הפרטי של ג'ימס בונד, ויוצרת במאזין את אותה התחושה המשתלטת עליו עם כתוביות הסיום בתוכניתו של שמעון פרנס - אושר עצום וידיעה שמכאן הכל יהיה טוב יותר. 

כל מי שהתוודע למוזיקה הזאת רק עכשיו דרך הגורילות, מוזמן לשבע דקות וחצי של האזנה לטראק מספר 2 - 3030. מי שלא רץ לקנות את האלבום הזה מיד לאחר מכן, מן הסתם כבר יושב בשורה הראשונה במופע המשותף של בריטני וכריסטינה.