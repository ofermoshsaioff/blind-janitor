עניין מוזר הגנגסטה-ראפ הזה. בידיים הלא נכונות (כמו למשל 90% מהדיסקים שיצאו בלייבלים Death row ו-No limit), יכול להפוך הז'אנר הזה לדבר המעצבן, הנחות והגרוע ביותר שבנמצא, מלבד אולי לקראוטרוק ומטאל-הורה-היאחזות. אבל כשהוא מופקד בידיים הנכונות - בדרך כלל בידיים של הדוקטור (דרה, לא קאבורקיאן) - זה הסגנון המקפיץ ביותר והפופולרי ביותר - עיין ערך אמינם, סנופ, טופאק והדוקטור בכבודו. והנה לפנינו חבר חדש-ישן למשפחת הגנגסטה, החוסה אף הוא בצילו הגדול של הדוקטור ושאר בני טיפוחיו, ומגיע סופסוף להצלחה האדירה לה הוא ראוי. 

סיפורו של אקזיביט מאלף - הוא התחיל לפעול באנדרגראונד המערבי ב-1995, והוציא שני תקליטים שזכו להערכה רבה אצל המבקרים ובקהילת האנדרגראונד, אבל למעט מאוד הצלחה מסחרית. הבנאדם הבין שכדי לפרוץ עליו להיות מעט יותר קומוניקטיבי, ולהתחבר לאנשים הנכונים. 

לאחר מספר שנים בהם קרע אקזיביט את התחת בעבודה קשה - הופעות אורח אצל המון ראפרים ידועים ומשפיעים - הגיעו הדוקטור וחבורתו (סנופ, אמינם) והחליטו לאמץ בחום את האיש, ולעשות לו טוב בכיס כמו שהוא עושה להם טוב בנשמה. 

כך נולד Restless - אלבום שנראה כאילו כל תעשיית הראפ החליטה שהאיש מאחוריו צריך להצליח: הדוקטור כמפיק על, סנופ, אמינם, krs-one, דה ליקס ורבים אחרים בהופעות אורח, מפיקים אורחים מעולים כאריק סרמון, דיג'יי קוויק, מל-מן וסר ג'ינקס, ומעל לכל - הכשרון והאנרגיות הבלתי נגמרות של אקזיביט עצמו. 

לפיכך, אין פלא שהאלבום נהיה להיט מטורף בארה''ב ובעולם, תוך ניפוץ כל שיאי ההשמעות. עם כזו נבחרת כוכבים, גם אם הייתי מוציא דיסק דואטים עם שלווה ברטי כנראה שהייתי מוכר לא מעט. 

אבל, מלבד הכוכבים, אין ספק שההצלחה לה זכה Restless ראויה ביותר. כמות השירים הבאמת מוצלחים (וכבר אמרנו שלגנגסטה-ראפ פוטנציאל נפילות מסוכן ביותר) אדירה, וכמות הנפילות - מזערית. ''Sorry i'm away so much'' הוא מפגן עוצמה מרשים; ''Get your walk on'' ו''Front 2 back'' מקפיצים לשמיים; ו''X'' הוא הלהיט הגדול ביותר והמושמע ביותר (ומועמד חזק לתואר השיר עם השם הקצר ביותר בכל הזמנים). עוד נציין את שיר השיכורים המצויין ''Alkoholik'' ואת ההצלחה של אמינם כמפיק בשיר ''Don't approach me''. 

חבל להיאבק בזה - לפעמים גם מיינסטרים (עד כמה שגנגסטה-ראפ יכול להחשב כזה), עלול להיות מקצועי ביותר ומשובח הפליא. שכחו מהכל, סגרו את הדלת, שימו את הווליום על 'מקס', ותתחילו לקפוץ כמו משוגעים. הבטחה שלי - לא תוכלו להפסיק עד הטראק האחרון.