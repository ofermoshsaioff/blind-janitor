כל נהג מכיר את התחושה של לנסוע באונו המקרטעת שלך לבד על הכביש, ללחוץ למטה את הדוושה של הגז, ולשמוע את המנוע משתנק כשאתה מגיע בקושי למאה קמ''ש, רק כדי לגלות שהשכן הערס עם ה-BMW עוקף אותך מימין וגונב לך את הבחורה (או הבחור - חייבים להיות פוליטקלי קורקט בימינו).

זה בדיוק מה שקרה לחמשת הסטונדטים לאמנות מאוהיו, שבשנת 1972 להולדתו של ישוע הנוצרי, קראו לעצמם Devo, והקדימו שתי מהפכות מוזיקליות שיבואו אחריהם.

במיטב המסורת של הפאנק, שיתפרץ מאוחר יותר, הם היו מהפכנים בעלי אידאולגיה סדורה. שמם הוא קיצור של די-אבולציה: בסדרה של סרטים, מאמרים, ולאורך כל תקליטיהם, הם טענו בתוקף שהגלגל מסתובב לאחור, ואנו חוזרים להיות פרימאטים מנווני שכל. מי לא ישכח את הסינגל הראשון שלהם, Jocko homo, שבו בוג'י בוי, חייל בשורות המהפכה, מגלה שאכן, כולנו Devo.

בעוד עשר שנים, גם כולם יעשו את מה שבאותה תקופה, רק הם (וכמה גרמנים העונים לשם Kraftwerk) ניגנו: תערובת של פופ מינימליסטי, משופע בסינטסייזרים וכלים אלקטרוניים, שתצלח גם בבית וגם על רחבות הריקודים, ותסחוף את העולם בסערה כגל החדש.

אבל הקיפוח של Devo לא בא שלא באשמתם. במהלך תקופת הפעילות הארוכה של ההרכב (שנמשכת עד ימינו אנו), הם התברברו לכל הכיוונים, ועל כל סינגל מוצלח שנשא את שמם, הודפס גם אחד שמקומו בפח האשפה. לכן בחוכמה עשו עובדי Rhino, לייבל אמריקאי המתמחה באנתלוגיות ואוספים, כשהוציאו אלבום כפול באריזה המזכירה את אותם סרגלי תלת-מימד שהיו כו פופלריים באייטיז, וכמעט חסכו לחיצות על כפתור ה-Fast Forward.

כמעט חסכו, כי עדיין, נראה שהרצון לאסוף גבר על הרצון להציג את מיטב פועלה של הלהקה. מצד אחד, הרבה קטעים נדירים וקשים להשגה מופיעים באוסף, ומשלימים את התוצר האלבומי בצורה נאותה. אבל מהצד השני, ההתייחסות השווה לכל הקריירה של הלהקה, הנפיקה את התקליטור השני בקופסה, שכולל קטעים הנעים בין המיותר לחלוטין (כמו גרסת הכיסוי המזוויעה לשירו של בריאן היילנד) לביזארי (גירסת הכיסוי ל-Head Like a Hole של טרנט רזנור).

אבל למרות הכל, אם לצטט את General Boy, מה שיש לנו כאן הוא דבר מצויין לעתיד לבוא. חוברת מפוארת המלאה בתמונות ופרטי מידע חיוניים יותר ופחות, דיסק אחד הכולל 26 קטעים מהטובים שיצאו מאקרון, אוהיו, ועוד דיסק נוסף, שתוכלו לתת לערס ב-BMW, שיתלה על המראה.