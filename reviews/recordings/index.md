כאשר יש דבר כל כך מיוחד מתחת לאף, ואתה מגלה אותו בפעם הראשונה, קשה שלא לשאול את עצמך איך לא ראית אותו קודם. לפנינו העץ היחידי שכל מי שישב תחתיו, נפל מיד בקסמיו, העץ של Porcupine Tree. השאלה היא רק של זמן. 

להקת פורקיופיין טרי קיימת כבר יותר מ-10 שנים, ומאחוריה לא פחות מתשעה אלבומים. למעשה אני אישית הכרתי את הלהקה לפני שנה. זה היה בהופעתם במועדון הסיטי הול בחיפה. למען האמת, כלל לא התכוונתי ללכת להופעה, אך לאחר שידידה שלי עבדה עלי שכל הכרטיסים עומדים להיגמר, ושאני עלול לפספס את אחד הדברים היפים ביותר שיצא לי לראות, נפלתי בפיתוי. ואולי זה סתם בגלל שצמד המילים Limited Edition גורם לי תמיד לתגובה יוצאת דופן מהרגיל. 

כשההופעה התחילה, וריצ'ארד ברבאירי (לשעבר בלהקת Japan) הוציא את הצלילים הראשונים מהסינתיסייזר, ידעתי שאני עומד לראות את ההופעה הטובה ביותר שראיתי עד היום, ואולי אי פעם. ברטרוספקטיבה, לא הייתי אמור להיות מופתע: המוח שמאחורי ההרכב הזה, הוא לא אחר מאשר סטיב ווילסון, לשעבר ב-Fish ומאריליון, ובבמקביל גם בהרכב בשם No-Man. 

ווילסון התחיל את פרוייקט פורקיופיין טרי לבדו, כשרק לאחר מכן הצטרפו שאר החברים. את הפריצה הראשונה למודעות הקהל הביא ''Signify'', שיצא בשנת 1996 ונחשב עד היום לאלבום הטוב ביותר של ההרכב.

Recordings הוא למעשה אוסף שירים שלא נכנסו ל-Lightbulb Sun ו-Stupid Dream, וכאלה ששוחררו כשירים נוספים בסינגלים. הרצועה הפותחת את האלבום - ''Buying New Soul'' - מכניסה תחושה של מסע פנימי, דבר שהם יודעים לעשות כל כך טוב מחדש בכל אלבום. 

מצד אחד יש באלבום אווירה מאוד אפלה וקודרת בכמה מהקטעים, אך בצידו האחר יש הקטעים הופכים יותר אופטימיים, והאווירה פחות חשוכה. יכולת הנגינה שלהם כל כך טובה ויוצאת דופן, עד כי בחלק מהקטעים, ''Ambulance Chasing'' למשל, אין כלל צורך במילים כדי להעביר את המסר. 

בנוסף, אנחנו מקבלים גירסה חדשה וארוכה יותר ל-''Even Less'' מתוך Stupid Dream. היא
אורכת לא פחות מאשר 14 דקות, אך אל חשש, ברגע שהרצועה מתחילה, הופכות הדקות לשניות - תחושה שעוטפת את המוח לכל אורך האלבום, הערוך בצורה מבריקה, עד שאפשר להרגיש שמאזינים ליצירה אחת שלמה אחת, ולא לקטעים נפרדים באלבום אוסף. אולי בכך גם גדולתו של האלבום - בלהפוך אוסף שירים שנוצרו ושוחררו בנקודות זמן שונות לכדי יצירה אחת שלמה.

Recordings עומד בזכות עצמו, ומעבר לזה, לדעתי הוא בין האלבומים הטובים ביותר של פורקיופיין טרי. זה אומר שמדובר באמת באלבום יוצא דופן, משום שהלהקה הזאת מעולם לא הוציאה אלבום בינוני, או אלבום שהוא פחות ממצויין. 

הנקודה הבעייתית היחידה בכל הסיפור, היא שהאלבום יצא במהדורה מוגבלת (מה שמחזיר אותי למשיכה לצמד המילים הזה) של 20 אלף עותקים ממוספרים. כדאי מאוד למהר ולנסות להשיג עותק. 

השאלה היא רק של זמן. איך יתכן שלהקה כל כך מוצלחת, עם פוטנציאל כל כך ענק, לא תהפוך לרדיוהד הבאים ותזכה לחשיפה עולמית מסנוורת? התשובה, לדעתי, היא כמו השאלה. רק זמן.