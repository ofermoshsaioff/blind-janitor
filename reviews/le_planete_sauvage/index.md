''le planete sauvage'' הוא פסקול של סרט מד''ב, ועוד מצויר (1973, צרפת). בתרגום (די מדויק) שמו הוא ''הכוכב הפנטסטי''. הכוכב הפנטסטי? הפסקול הפנטסטי! אמנם, לא ראיתי אישית את הסרט (אני די בטוח שניתן להזמין אותו באתרים שונים ומשונים), אבל - במוזיקה עסקינן, ולפיכך אגש לעיקר. 

סרטי מד''ב מאופיינים בדרך כלל בפסי קול יחודיים, ועדיין - זהו אחד מפסי הקול (לפי דעתי) המוכרים ביותר שתשמעו בשנה הקרובה. הסרט עצמו, של רנה ללו, (Rene Laloux) זכה בפרס מיוחד של השופטים בקאן 1973, ופס הקול הולחן על ידי אלאן גוראגו (אין לי מושג איך מבטאים את זה, Alain Goraguer. מה יש לצרפתים האלה מתעתיקי שמות, למען השם). באופן עקרוני יש בו רק 3 קטעים שחוזרים על עצמם, אבל כל פעם בגרסה אחרת, מה שנותן את התחושה שכבר שמעת את הקטע הזה איפושהוא, אבל אתה לא מצליח לזהות אותו. 

המוזיקה עצמה אופיינית מאוד לשנות ה-70. נסיונית משהו, ומשלבת ביצועים מרהיבים על גיטרה מחד, ועל מלוטרון מאידך. אפשר להרגיש בצליל השפעה של מוזיקה צרפתית יחד עם רוק מתקדם, מה שבהחלט מייחד את הצליל של האלבום, ומשייך אותו בברור לתקופה ההיא. למי שישמע את פס הקול, מומלץ מאוד (מאוד) להקשיב בצמוד לו ל-Moon safari ול-10,000Hz Legend של אייר. לא קשה לשמוע (ולהבין) איזה דיסק מסתובב במערכת של דאנקל וגודין. מומלץ בחום. 

אגב, למי שזוכר: בשנות ה-80 רץ בטלויזיה (כן כן, בערוץ 1) תשדיר שירות לטוטו. בסרטון ניתן היה לראות משאית פורקת שקי כסף, שומרים חמושים, ואנשים שמסתכלים על השקים כאילו לא ראו כסף מימיהם. לכל הפרסומת יש אווירה עגמומית משהו (כמו כל שנות ה-80), ובהתאם - פס הקול הוא קטע מס' 2 מתוך ''Le planete sauvage''. מי, מי העורך המוסיקלי הגאון שהצמיד לפרסומת את הפס קול הזה, זה כל מה שאני רוצה לדעת?