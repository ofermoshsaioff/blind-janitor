''כל כך קל לצחוק על עצמך, כשכל הבדיחות האלה כבר נכתבו''. 

קבלת הפנים לא נעימה. בתוך העטיפה, מאחורי הפנים התמימות של היוצר, מעבר לתמונת איש-בלון מלטקס שקוף, מסתתר אגודל כרות. הכיוון הוא פנימה, פנימה, בין איורים של ורידים מתפוצצים - או אולי אלה תולעים ורדרדות. פנימה, לשיר על חתכים עמוקים, על בתי קברות, ציפורים נרקבות על עצים וטקסים דקדנטיים להגברת הכאב. תתכוננו לקילוף. 

בק קיבל הרשאה מיוחדת מחברת התקליטים לעשות אלבום אישי בהפצה מוגבלת (הם נכנעו לבסוף לקסם והרשו גם לעם להאזין), והאישיות מפעפעת פה מכל טקסט וכל פריטת מיתר. זה עדיין קצת קאמפי, אבל אחרי שכל הבדיחות כבר נכתבו באלבומים המסחריים, לא נשאר לו שום דבר מצחיק לומר. 

אז בלי בדיחות, אבל עדיין בציניות. נשמה זקנה או משבר התבגרות? תראו, למשל, מה יש לילד לומר על אהבה נכזבת, אם כל האמהות של שירי הבלוז: ''מחזיק ידיים עם חלום אימפוטנטי, בבית זונות של אנרגיה מזויפת, שם מטבע במכונה של בית קברות, אני עולה ויורד כמו חייל עייף שאין לו במה לירות''. העייפות לא מאפשרת לעשות הנחות לעצמך. גם אי אפשר, כש''ההנאות נדירות ומועטות''. צריך לחפור את זה, להתחפר בזה, ואם נגמר האלכוהול - בעיה שלך. 

הסגנון? כרגיל, מרובה השפעות. בעיקר פולק, אבל גם קאנטרי, פסיכדלי, רומבה ובלוז. הילד הלך לאילנות הגבוהים ובנה עליהם בית משלו. רק שבמקום המסרים השחוקים-מתקתקים של הבלוז והקאנטרי הוא שותל צמחי רעל קטנים. הלב מדמם, והוא מנסה לומר זאת פשוט. ''סוף סוף לבד, בלי מחשבות, בלי מוח שירקיב מאחור'', הרי הם רק מפריעים. והוא רוצה למות ולחיות מחדש, בזמן אחר, ''כשהאהבה תהיה חדשה, אף פעם לא קרה ומרוקנת''. 

כאן יש פגיעה ישירה בלב, ושם החטאה, ותחושת נקמה, ומיזנטרופיות, ואהבה שקופה שתלויה כמו איש הלטקס. ''התנהגתי אליך כמו סכין גילוח חלוד, שארית מקבר פתוח… תגידי לי שזו רק אשמתי''. ועוזרים לו חליל, וסיטאר, ומפוחית, הכלים הסנטימנטליים ביותר, לומר דברים שורפים. וכתוב שיש קולות רקע, אבל שומעים רק קול אחד, צרוד לפעמים, שמשחק בלהיחתך. 

ככה הוא מקלף את העור, כדי לומר זאת פשוט. הצלילים נעימים, אם אתם לא מחזיקים את הטקסטים ביד. המסר חד ומשויף, וסולו טרומבון מבטיח שזה הכל בדיוק כמו שבק אומר, שהוא בקלוז אפ עכשיו ושהכל ברצינות. וכשצולחים את הקטע האחרון, השורה האחרונה - ''רעדנו כמו פליטים, כפופים על ברכינו'' - סוגרים את העטיפה. אותו אגודל, רק מהצד השני. עם סימן דם, עם לכלוך מתחת לציפורן, בלי הפצע. 

הוא נפתח וחזר ונסגר, הבק הזה, כמו וידוי, כמו זרים שפגשתם ברחוב, כמו חסד שנשכח. האלבום הבא של בק (Midnight Vultures) כבר יהיה פאנקי-דיסקו. זה לא קסם, ככה זה סופים. תמה החשיפה.