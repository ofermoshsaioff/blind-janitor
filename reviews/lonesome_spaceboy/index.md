''מעלה את תוכנת 'טומי באס', אנא המתן. ההתקנה הצליחה! ברוך הבא לתוכנה''. 

ככה בדיוק נפתח אלבומו של האיטלקי טומי באס. הוא לא יודע להכין ספגטי וגם לא לזניה, אבל הוא הכין אלבום טעים, משעשע, קליל ומקפיץ. נכון, זה נשמע יותר מידי בשביל דיסק, אבל חכו ותראו איזה מנות מחכות לנו בהמשך. 

טומי באס הוא עוד מוצר איכותי מבית ''אירמה''. הוא מקוטלג תחת ''פרי סטייל'', מצליח לספר סיפור שלם מכל קטע וקטע - אבל בלי הרבה מילים, ומצליח לגעת בכל מיני ז'אנרים ולפגוע בול. הוא פותח בקטע שנשמע כאילו לקוח מפס-קול של סרט. איזה סרט?! מי יודע. הקטע נקרא ''los angeles underground'' והוא קיצבי, פותח תיאבון לקטעים הבאים, ומזכיר מאוד את פטבוי סלים - אבל הרבה יותר מעניין. 

הקטע השני, יציאה בשם ''Bow Wow'', מורכב לכל אורכו מהמילים ''באו'' ו''וואוו'', שנשמעות ללא הפסק בשילוב מוסיקה אלקטרונית קלילה ומקפיצה. אזהרה! הקטע יגרום לכם לחייך, ואולי אפילו לצחוק בקול רם! זה נשמע כמו שני חייזרים שמדברים בינם לבין עצמם, ורק טומי באס מבין אותם - אבל אל דאגה, יציאות דומות נוספות יגיעו בהמשך. 

שיר הנושא, ''Lonesome spaceboy'', נוטה דווקא לכיוון אלטרנטיבי: שיר עם מילים, גיטרות ואלקטרוניקה, הכל רגוע ומפתיע (ובקלות יכול היה לרוץ ב-MTV, ולהתחרות בכל הלהקות האלטרנטיביות). 

לקטע הבא נדרשת מלוא תשומת הלב: ''מי רצח את המוח של טומי באס'' יכול להיות להיט מועדונים. הוא קטע גרובי, אסיד-ג'אזי, פאנקי מדהים, כשברקע נשמע קריין שחוזר על המילים: ''מי רצח? את המוח של טומי באס!''. ברקע סירנות שורקות וקול מתכתי של בחורה ממוחשבת, כמו פס-קול של סרט עתידני. אז מי באמת רצח את מוחו של טומי באס? המוסיקה. 

מספר שבע נקרא ''תרגיע את המחשבה שלך'', וזה באמת מה שטומי נותן לנו: קטע רך ואיטי, ממיטב הצ'ילאאוט והדאון ביט. אחרי שרקדנו והשתוללנו, זה הזמן להדליק את המזגן, לקחת כוס קולה, לנשום - ולהקשיב למוסיקה. 

לא הספקנו להירגע, והוא חוזר להשתולל ב''אין יותר כסף ללוסי'' - אסיד ג'אז שבו האסיד מנצח. איזה BPM, איזה מקצב מטורף, אילו צבעים - חללית שנחתה בקמלוט. עכשיו ''קחו את זה לאט'' במספר תשע: מתקתק ונערי, כמו שילוב של הגורילאז והקורז. כן כן מה ששמעתם - קטעי ראפ קצרצרים, ולהקת בנות בפזמון - מה צריך יותר?! 

לא יודע אבל אולי כדאי ש''תקראו לי דוקטור''. טוב, לא ממש לי, אלא לקטע הבא, שקשה להגדירו במונחים מקצועיים, אבל הוא משלב ג'אז פסנתרי, סקרצ'ינג, וסימפול מוזר של קטע מתוכניות של פעם - מוזר ומעניין. עכשיו הדקו חגורות, כי הנה באה עוד יציאה. ''לשעה!'' מזכיר קומיקס. פתאום נערות שרות במקהלה, פתאום קטע של הביסטי-בויז, פתאום צליל של מחשב מכה ללא הרף ובחור ובחורה. הוא שואל אותה ''לכמה זמן?'' והיא עונה: ''לשעה!''. לבסוף אנחנו מבינים שהקטע לקוח מתוך מערכון של תוכנית טלויזיה! עובדה! 

הקטעים הבאים אחר כך מצוינים גם הם, פשוט כדאי שנתחיל לסכם: אם אתם רוצים להשוויץ לחברים שגיליתם משהו חדש, קנו את טומי באס; אם אתם רוצים דיסק אלקטרוני משעשע ולא כבד עם במגוון סגנונות, קנו את טומי באס; אם אתם רוצים דיסק קייצי, שלא יימאס לכם לשמוע גם בקיץ 2020, קנו את טומי באס; אם אתם רוצים לזניה, טוסו לאיטליה. קיץ נעים לכולכם.