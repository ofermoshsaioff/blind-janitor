**ביקורת זו ניתן לשכתב **

מעטים הם אלה שהצליחו לרגש רבים כל כך בקריירה קצרה כל כך. איאן קרטיס הוא אחד מהם. 

זהו האלבום הראשון של ג'וי דיוויז'ן, והיחיד שיצא כשאיאן היה עדיין בין החיים. למרות זאת, הוא השאיר אחריו חומר שהספיק לשישה אלבומים שיצאו מאוחר יותר. 

ג'וי דיוויז'ן הושפעה בעיקר ממהפכת הפאנק, ומהרכבים כמו הבאזקוקס והסקס פיסטולז בבריטניה, ואיגי פופ מצידו השני של האוקיינוס. הלחנים שלהם היו פשוטים, מהירים וקצביים. 

התחושה השלטת ב-unknown pleasures היא של בדידות קיצונית. זה אלבום שגורם לך להתכנס בתוך עצמך ולחשוב מחשבות נוגות על חייך. לאוהבי המלנכוליה שבינינו, זוהי חגיגת דיכאון אמיתית. למרות זאת, זהו לא אלבום דכאוני קלאסי, כי אם תקליט שבנוי בעיקר מניגודים. הנגינה האנרגטית והסוחפת, והמקצבים הרקידים מול השירה והטקסטים המלנכוליים של קרטיס. האנרגיות של קרטיס הן אחרות. כאילו עומד מהצד ומשקיף על העולם. לא לוקח בו חלק. 

השירה שלו גם היא מאוד אישית:
''זה הייתי אני/ מחכה לעצמי/ מקווה למשהו נוסף.
אני/ רואה את עצמי עכשיו/ מקווה למשהו אחר.''
(new dawn fades) 

לפעמים, כמו בשיר המצוטט כאן, עושה קרטיס שימוש בכל הכארזימה שברשותו, מוכיח עד כמה היה גדול, עד כמה יכול היה להפוך לכוכב דוגמת דיוויד בואי (אותו העריץ) או מיק ג'אגר, בעוד שבשירים אחרים הוא מצטנע, כמעט מתחמק, כאילו בא לשיר את הטקסט ולברוח משם. כזה הוא She's Lost Control, למשל. 

השפעה נוספת על הצליל של Unknown pleasures מגיעה מכיוונו של מרטין האמט, שהפיק אותו. האמט, שהיה משוגע על צעצועים אלקטרוניים שונים ומשונים, הוסיף ללהקה את המימד הנוסף הזה כשהכניס לתוך הקטעים צפצופים ורעשים אלקטרוניים ממיטב המכשירים של אותה התקופה. במיוחד ניכר הדבר בשיר ''disorder'' . 

במאי 1980, כשנה לאחר צאת אלבום הבכורה של ג'וי דיוויז'ן, ויומיים לפני היציאה לסיבוב הופעות מתוכנן בארה''ב, תלה עצמו איאן קרטיס בביתו שבמקלספילד.