בעיה נפוצה במוזיקה, היא כשלא יודעים איפה להפסיק. אין ספק שהיכולת לשים את האצבע על הנקודה בה הגעת לשיא, בה הגיעה העת ללכת לכיוונים חדשים או להניח את הכלים, היא נחלתם של מעטים. דומה כי אמנים המקבלים לגיטימציה (בצורת הצלחה מסחרית, באופן טבעי) להמשיך וליצור, מנסים לעתים למצות עד תום את מעמדם, כדי לחלוב עוד קצת את הקהל הנאמן עם אותם שטיקים מוכרים, ולקוות שזה יחליק להם גם הפעם. בדרך כלל, ניתן להתייחס לתופעות כאלו בסלחנות מגוחכת (ע''ע אלטון ג'ון), אבל כשמדובר בחבר'ה שהיו פעם בשורה הראשונה של עולם הדאנס, זה אפילו לא משעשע. זה באמת עצוב. וימלקוני ארבעים מלקות אם אני צינית לרגע. 

כאחת שעולמה התרבותי הסתכם בגלילה רון פדר וצבי הנינג'ה בימים בהם בריטניה הייתה כמרקחה עם הפריצה המאסיבית של תרבות הדאנס, קשה לי לדבר במונחים של סנטימנטים ונוסטלגיה. אבל לא צריך להיות בן דור איקס מזדקן, כדי להבחין כשחלוצי התעשייה הופכים מיוצרים חתרנים, כשרונות אדירים, מלהיבים ומרתקים, שכל אלבום חדש שלהם היה יצירת מופת מודרנית שהגדירה את רוח התקופה, לבורגנים מקריחים עם מניות בחברות דוט.קום, גינה מטופחת וגולדן רטריבר, והמוזיקה שלהם, בהתאם, הופכת למוצר סוג ב', רלוונטי כמו עוזי חיטמן ומלהיב כמו פריכיות אורז. למרות שניתן היה לצפות שאחרי עשר שנים הם יתחילו לזייף, צריך להיות מיזנטרופ אמיתי, בלי טיפת כבוד, כדי שהלב לא ייצבט כששומעים אלבומים כמו האולתוגד'ר, אלבום האולפן השישי במספר של אורביטל. איך אמרו הKLF לפני אחת עשרה שנה? they`re justified and they`re ancient, I hope you understand. אפשר להבין, אבל קשה לא להצטער. 

את הצביטה הראשונה השנה חוויתי כששמעתי את Cydonia, האחרון של האורב, ולמען האמת, יש דמיון רב בין יצירתו האחרונה של ד''ר אלכס פאטרסון לבייבי החדש של האחים הארטנול. פחות מוזיקלי, יותר קונספטואלי. סידוניה היה מיש-מאש אחד גדול של כל מה שהאורב עשו בעשר השנים האחרונות, מתומצת ומהודק היטב לתוך אלבום אחד - אך לא במובן של רטרוספקטיבה מעניינת, אם כי יותר כמו אגד אאוט-טייקים של אלבומים קודמים. מהבחינה הזו, מכיל האולתוגד'ר חומר זהה: רעיונות ממוחזרים שבקושי מצליחים להתרומם מעל גובה הריצפה, ונשמעים בינוניים ולעוסים באופן כמעט מביש. 

האלבום נפתח עם Tootled, קטע פאנקי ברייקס שמנסה להיות מקפיץ, ויוצא פשוט מעצבן. Tension הוא אורביטל טיפוסי, טקנו אנרגטי ובועט, ועדיין נשמע אפסי אל מול קטעים אדירים דוגמת Halcyon. ב-Illuminate משתתף דייויד גריי, בנדוד של ההארטנולים. התוצאה היא, למרבה הצער, דייויד גריי סטנדרטי ויבבני, מה שגורם לי לדלג עליו בכל פעם. הסינגל הראשון מתוך האלבום, Funny Break (One is Enough) נשמע כמו ניסיון לחקות את מובי, עם ווקאלז שמזכירים את טרייסי ת'ורן מאוורית'ינג באט דה גירל (וזה כבר אמור להגיד הכל), אלקטרו-פופ עם קריצה לכיוון האתני דרך הקלידים. ובכל זאת, שני קטעים מצילים את האלבום מאבדון טוטאלי. Doctor?, קאבר מופלא לנעימה מתוך דוקטור הו, הוא ללא ספק אחד הקטעים המעולים ביותר של השנה האחרונה, ו-Meltdown הסוגר את האלבום, הוא קטע מרהיב ומורכב של ברייקביט אמביאנטי, שמשאיר אותי תמיד עם טעם טוב בפה והרגשה שאולי השד לא כל כך נורא. 

הגיוני שהאולתוגד'ר לא היה מעורר בי כזו אכזבה אם לא היו אחראים לו היוצרים שאלבום הבכורה שלהם לא יוצא לי מהקומפקט כבר חצי שנה, וחתומים על אלבומים שהם בפירוש פורצי גבולות ומגדירי סגנון כמו In Sides. אבל באמת, שכשהציפיות כל כך גבוהות והתוצאה נשמעת כל כך מאולצת, לא ניתן אלא לנסות להשלים עם העובדה שכנראה, כפי שאמרו באנ.אמ.אי, שנותיהם הטובות של אורביטל, בדומה לקו השיער שלהם, כבר מאחוריהם.