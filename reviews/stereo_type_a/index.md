Sterotype A הוא אחד מאלבומי הפופ הרחבים והשאפתנים ביותר ששמעתי בחיי. הוא כזה, מפני שצ'יבו מאטו לוקחים בו קשת רחבה של סגנונות מוסיקליים, ומבשלים אותם ביחד בצורה מבריקה. וכמובן שהכל מתחיל במפיק, או במקרה הזה מפיקה. 

קבלו את יוקה הונדה, ילידת יפן שמשחקת אותה באמריקה, ועבדה בין השאר עם קיטאנו ולוסו ודייב דאגלאס. היא רב-אמנית של סימפולים, ומשלבת יסודות מהג'אז, ההיפ-הופ והפופ כדי ליצור צליל חדש לגמרי. היא מפציצה מצד אחד תופים בסטריאו, מורחת על זה קצת הרמוניות קוליות ומשלבת מקצבים שלא יאמנו יחד עם נגינת אולפן. הונדה שוברת את הסטיגמה שהלחנה עם סמפלר היא לא אמנות. יש לה לקסיקון מוסיקלי עצום ויצירתיות אין סופית. 

למרות זאת, הכוכבת האמיתית של ההרכב היא הזמרת מיהו הטורי - מוזיקאית מוכשרת בטירוף שביכולתה לעשות דברים מדהימים. היא יכולה בקלות לקחת שיר כמו "Flowers" לשמיים, ואז להביא אותה בראפ משוגע ב-"Sci-Fi Wasabi". לאחר יציאת האלבום הפכה מיהו לכוכבת באמריקה, ועבדה מאז עם אמנים כמו דה אוטומייטור, ארטו לינדסי ואף תרמה את קולה לשני שירים מהאלבום האחרון של ביסטי בויז. בימים טרופים אלה, היא חברה בהרכב הנסיוני Gorillaz. את הרביעיה משלימים שון לנון וטימו אליס, שיחד יוצרים הרכב מוכשר ומלא דמיון. 

Stereotype A נפתח בבעיטה למוח עם הביטים המדהימים של "Working for vacation", ממשיך בגרוב קטלני בשיר "Spoon" ומיד אחר כך הופך לאר-אנד-בי המלטף של "Moonchild". הילדים של היום, מסתבר, לא מסתפקים בקו מוסיקלי יחיד ומגובש, וכך יצרו צ'יבו מאטו סוג של זרם חדש בפופ. שירים כמו
"The lint of love", שבו חצוצרות ג'אז משתלבות עם באס פאנקי וגיטרות האבי מטאל, או "Speechless" שהוא פשוט פרוגרסיב גירל פאואר - כל אחד מהם הוא מיני אלבום בפני עצמו. 

Stereotype A, בבסיסו, הוא אלבום פופ מופק בגאונות, כאשר על הבסיס המבטיח הזה מונחים אין סוף סימפולים, מקצבים ושילובי סגנונות, פלוס זמרת מדהימה, פלוס נגנים מעולים - והרי לנו אחד מאלבומי הפופ הרחבים והשאפתנים שלי לפחות יצא לשמוע בחיי. 

מומלץ בחום. לא תפסיקו לזמזם.
