מייק מק'רידי מגיע מפרל ג'אם, ליין סטיילי היה שייך לאליס אין צ'יינז, מרטין בארט מתופף בסקרימינג טריז וג'ון בייקר סאונדרס ניגן בס בכל מיני הרכבי בלוז במיניאפוליס, אבל היה שייך בעיקר לעצמו. זה ההרכב הבסיסי. גם מארק לניגאן תורם את חלקו במילים לחן ושירה בחלק מהאלבום. ישנו גם נגן סקסופון בשם נגלאס סין קארנה שהתארח במספר רצועות בזמן הקלטת האלבום.

אז מה כולם עושים ביחד?
מייק מק'רידי פגש את ג'ון בזמן חופשה במיניאפוליס והזמין אותו להגיע לסיאטל לנגן קצת ביחד. מכיון שהיה צורך גם במתופף הרים מייק טלפון לחבר אחר שלו, מארטין בארט, שיבוא. שני השירים הראשונים שהשלישיה כתבה ביחד היו ''Wake up'' ו ''River Of Deceit'''.

אבל משהו היה חסר. 
למשל, זמר, למשל, מילים.
הפתרון נמצא בדמותו של ליין סטיילי.

לאחר כחצי שנה של חזרות הם החליטו שלנגן יחד זה נחמד, אבל אם הם רוצים לדעת אם הם שווים משהו אז כדאי לצאת עם השירים שלהם לקהל. הארוע הנבחר היה מסיבת האלווין. לקהל לא היה ידע מוקדם על העומד להתרחש. הוא ידע שהולכת להופיע להקה חדשה, אבל זה בערך כל מה שהוא ידע. להרכב עדיין לא היה שם. התגובות מהקהל היו נלהבות ולכן החליטו חברי ההרכב להכנס לאולפן ההקלטות.

השם שנבחר היה Mad Season.
ביטוי אנגלי שמתאר תקופה בשנה שבה צומחות פטריות הזיה.

וכמו לא מעט מחברותיהן לסצנה המוזיקלית שיצאה מסיטאל בשנות ה- 90, הקשר של הלהקה לסמים היה מורכב יותר מאשר ביטוי הסלנג בשם הלהקה. ההרכב נכנס לאולפני Bad Animals בסיאטל ויצא אחרי כעשרה ימים.

השיר הראשון, Wake Up, מייצג את האלבום כולו. זה מתחיל בשקט בשקט, כמעט בלתי אפשרי לשמוע כשהבס מתחיל לנגן, לאט לאט הבס מתגבר, נגיעות גיטרה עדינות ואז סטיילי מתחיל לשיר. ''התעורר איש צעיר, הגיע הזמן להתעורר...התאבדות איטית היא לא הדרך'' שר סטיילי, כנראה לעצמו, כנראה על ההתמכרות שלו. התמכרות ארוכה לסמים שתועדה בצורה כל כך מרשימה באלבום של אליס אין צ'יינס, Dirt. וכמו כל האלבום, השקט בשיר הזה מופר מדי פעם על ידי התפרצויות של מק'רידי לתוך השירה המיואשת של סטיילי, כי ככה מרגישים שכשרואים חבר שמת לך מול העיניים, חסרי אונים ומלאי כעס.

מפלס הזעם (והווליום) מטפס מעלה בשיר ''X-Ray mind'', ''אתה מרמה אותי, שאתה בקבוצה שלי, אל תשקר לי''. '' The River of Deciet'' ו- ''I'm above'' מספקים עוד נקודת מבט על העולם דרך העיניים המסוממות של סטיילי. הראשון מזכיר במשהו, במעברי הגיטרה, רגעים מסוימים בפרל ג'אם, והשני כשמו כן הוא.

ליין סטיילי עף גבוה ומסתכל על כולנו מלמעלה.
לפחות עד שהוא נופל.

השיר החמישי, ''Artaficial Red'', בלוזי, מעושן, איטי, מרגיש כמו מאורת אופיום סינית. עננים ורודים שהופכים לאפור, עשן, אדום מלאכותי, רעל שנבלע ''בבית של מונטין חולה''. גן עדן, גירסת הנרקוטיקה.''Long Gone Day'', עם מארק לניגאן בקולות רקע, הוא שיר פרידה. אין בו גיטרה, אבל יש מעין תיפוף בוסה נובה (אני לא מצליח לחשוב על תיאור קרוב יותר) ונגינת סקסופון מפעימה, והמון געגועים לחברות שמתה. ''נראה אתכם מפעם לפעם, זה לא מוזר? כמה אנחנו רחוקים עכשיו, אני היחיד שזוכר את אותו הקיץ?'' ''November Hotel'', קטע אינסטרומנטלי, ההרכב נותן את כל מה שיש לו לתת. פשוט תשמעו, זה יהיה יותר פשוט מלהסביר.

הקטע האחרון ''All Alone'', מכיל משפט בודד אחד.
''כולנו לבד'', שוב ושוב, עם הקול שלו, כמו אדם שנפל לתוך בור ויודע שאף אחד לא שומע אותו.
בדיעבד, אף אחד לא שמע.

ההרכב, ללא ליין סטיילי שכבר היה במצב רע למדי, הקליט אלבום נוסף תחת השם Disinformation, כשמארק לניגאן מחליף את סטיילי. ב- 99 נפטר הבסיסט ג'ון בייקר סאונדרס ממנת יתר של הרואין. הוא היה בן 44. מייק מקרידי אמר ש- ''יחד איתו מתה גם הלהקה הזו''.

ליין עוד הספיק להקליט יחד עם אליס את אלבום האולפן האחרון שלהם, ולמרות שמועות על פירוק אליס אין צ'יינס חזרו למאמץ אחד אחרון והקליטו את האנפלאגד שלהם לאמ.טי.וי ב- 1996. הדבר האחרון שסטיילי הקליט היה קאבר לשיר ''Another Brick In The Wall'', בהרכב שכלל גם את טום מורלו מ- Rage Against The Machine, ויצא בפסקול של איזשהו סרט נעורים זניח.

הוא נפטר ממנת יתר של הרואין וקוקאין, מה שמכונה בעגה המקצועית ''speedball''.
גופתו נמצאה רק כשבועיים לאחר שנפטר, בדיקת מעבדה קבעה שהוא נפטר באותו היום שבו קורט קוביין שם קץ לחייו. 

נחמה קטנה לאוהביו אפשר למצוא בשיר ''River Of Deceit''.
''הכאב שלי, הוא הבחירה הפרטית שלי''
עטיפת האלבום היא ציור שלו.