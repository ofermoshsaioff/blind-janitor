זו היתה רק שאלה של זמן עד שאנציח בכתב את אהבתי העזה לאלבום הרוק/ אלטרנטיבי/ פאנק/ מטאל האחרון של Incubus. עוד כשיצא הסינגל הראשון מתוכו, ''Pardon Me'', ידעתי שזה לא ייגמר שם. כשיצא ''Stellar'' החלטתי שזה סימן מאלוהים שאני צריך את האלבום בדחיפות. וכך היה. היום, כש-''Drive'', הסינגל השלישי, והראשון שיוצא באירופה (למרות שאפשר היה לתפוס גם את הקליפים הקודמים באקו או באם.טי.וי), אני כבר מכיר אותו מראש. 

נפתח, כרגיל, בטיפת (ממש טיפה) היסטוריה. אינקובוס מורכבת מהסולן ברנדון בויד, ומעוד כמה חבר'ה ממש לא חשובים, כמו Dj Lyfe (הדי-ג'יי הכושי התורן, ב-Y כי אנחנו מגניבים) שהצטרף רק ב-1995 - 4 שנים לאחר הקמת הלהקה (עוד כשברנדון היה בן 15). האי.פי הראשון שלהם נקרא ''Fungus AmonugUs'' (שם באמת מקורי), ולאחריו זיהו Immortal Records את הכשרון, וחטפו אותם על מנת להקליט את אלבומם המלא הראשון - S.C.I.E.N.C.E, שהביא הצלחה ופרסום, עד כדי סיבוב הופעות עם Rage against the machine. בשנה שעברה יצא בארה''ב האלבום הבוגר יותר (והמצויין!!!) Make Yourself, שבו אנו דנים היום, ויוצא כעת באירופה. 

מבין כל אלבומי הלהקה, Make Yourself הוא זה שהביא להם בצדק את ההצלחה. סוף סוף אלבום מגובש ואחיד בסגנונו (גם באלבום הקודם ישנם כמה רצועות טובות, כמו ''Anti-Gravity Love Song'', אבל הוא יותר מדי מפוזר), שהדבר היחיד שחסר בו הוא קטעי ההופעות האקוסטיות שפשוט זןעקים: ''אנחנו רוצים להיות בונוס טראקס!'' .חברת התקליטים מתכננת להוציא מהדורה מוגבלת בקרוב, אבל אנחנו, דור הנאפסטר, לא נחכה. גרסאות ההופעה של ''Pardon Me'' (מי ידע שלשיר עצבני יכולה להיות גרסא אקוסטית כל כך יפה) ו-''Stellar'' (שהופכת אותו משיר בינוני, לשיר מצויין) פשוט מדהימות. 

כשהגיע אליי הדיסק, הוזהרתי שלא לשמוע את רצועה 10, (''כי היא חרא..''), אבל אנשים כמוני לא יכולים להתאפק ופשטו מנסים, שלא במודע, לאהוב את השיר הזה דווקא. ובכן, רבותיי, לא במקרה זה - מדובר באמת בחרא של שיר. מתארחים בו שני דיג'יים מהרכב ההיפ-הופ Jurassic Five (הרכב לא רע, אגב), וכולל דו קרב עם הסקראצ'רים. פעם ראשונה נחמד, אח''כ פשוט לוחצים על סקיפ גם אם לא רוצים. 

מבחינה טקסטואלית יש לאינקובוס מה להגיד, והם אומרים את זה יפה (''להתנגד זה כמו להשתין ברוח. בסוף תצא מסריח'' - בתרגום חופשי מתוך ''Out From Under''). אפרופו טקסטים, משמעות השם Incubus עדיין לא ממש ברורה. על פי הספלר של הוורד (שאסור להתווכח איתו) משמעות המילה היא שד, בעוד אתרי מעריצים טוענים דברים קצת יותר מעניינים: אל מיתולוגי שיורד אל כדור הארץ ואונס קטינות. 

עם קריצות לפאנק (סטייל צ'ילי פפרז), כמה קטעים שקשה להבין מה לעזאזל מנסה ברנדון להגיד בהם (סטייל חצי מהבריטים, האחרון של רדיוהד הוא דוגמא מצויינת), ועם שירים מהממים כמו ''Make Yourself'', ''Nowhere Fast'', ''The Warmth'' , שירים טובים עד טובים מאד כמו ''Clean'', ''When It Comes'', ''Out From Under'' ושיר אחד מחורבן, אין ספק שזה אחד מדיסקי הרוק-מטאל הטובים שיצאו בשנים האחרונות (למרות מתחרים מצוינים כמו Deftones, Papa Roach, Linkin Park). 

אלבום חובה לכל אוהב אלטרנטיבי או רוק בכלל.