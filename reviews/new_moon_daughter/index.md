אני אוהב את השם קסנדרה. מיד כאשר אני שומע אותו עולות בי תחושות טובות, חמימות של מתחת לשמיכה, מכורבל. תמיד מעניין לי לבדוק את עצמי: מה קדם למה - החיבה לשם ללא הקשרים חיצוניים, ברמה האינטואיטיבית ביותר, או שמא דווקא ההקשר, האסוסיאציה היא שיוצרת בי תחושה זו או אחרת. 

נדמה לי שבמקרה של קסנדרה וילסון, זה עבד בשני הכיוונים בו-זמנית, ואין ספק שההקשר המדובר מעצים את אהבתי לשם הזה בכל האזנה נוספת לאלבום המופלא הזה שלה. ובמה מדובר בכלל? 

מדובר בהרמוניה מושלמת של הרכב נגנים יוצא-דופן ברגישותו, בו כל נגן מדבר דרך כלי הנגינה שלו בצורה כה משכנעת, עד כי כאשר תם השיר האחרון, נראה כי למילה המדוברת אין כל משמעות. מדהים עד כמה יכולים להיות הרכבים אקוסטיים קטנים כמו אלה שמלווים את מרבית שירי האלבום, להיות כל כך צבעוניים, מעניינים ומלאי ריגושים מוסיקליים. צריך להאזין בקשב רב, ומספר פעמים בכדי לעמוד על גדולתם של 
נגנים אלה. 

קסנדרה וילסון היא זמרת שחורה, בעלת קול אלט עמוק, מגוון, חם, ובעל מנעד רחב. השירה בוקעת מגרונה בשטף טבעי, שלא מורגש בו שביב אחד של תיחכום מאולץ או נסיון ''להשמע כמו''. מדובר באלבום שמקטלגים אפרפרים (או מהז'אנר של אלה עם הנקודה הירוקה בעצם הבריח) היו מסווגים כ''רוק-ג'אז'', ומתפתלים ארכנים שכמוני יסווגו כמרקחת מושלמת של, ג'אז, בלוז, רוק, פולק, קאנטרי ופופ לכדי יחידה אחת מושלמת. 

רשימת השירים באלבום כוללת שירים מקוריים שכתבה וילסון, כמו גם כמה וכמה גירסאות כיסוי לשירים מפורסמים, של אמנים כמו הנק וויליאמס, יו-2, המאנקיז ואחרים. מופלאה בעיני היא גירסת הכיסוי לשיר ''Love Is Blindness'' של יו-2, שמצליחה להוציא ממנו יופי צרוף, ולא פחות מדהימה היא גירסת הכיסוי ל-''Harvest Moon'' של ניל יאנג - גם היא מקורית ביותר, עדינה ומלאת דקויות. הצלילים ממש מביאים את הירח והכוכבים לחדרי. 

New moon daughter לא משתווה בנועזותו לזאת המאפיינת את אלבומה ''Blue Light 'Til Dawn'' (יצא - 1993), אך אין זה מורגש או חסר כאן כלל. אין כאן חדשנות, או חריג סגנוני במסגרת שום ז'אנר - ג'אז, פולק-רוק, או בלוז. עם זאת - אין מדובר באלבום פושר. קסנדרה וילסון וחבורת נגניה מפגינים פרשנות חדשנית, אישית ומיוחדת לכל צליל ומילה שכאילו כבר שמענו פעם, ומרכיבים שפה חדשה-ישנה משלהם.