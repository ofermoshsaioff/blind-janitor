שמה הוא ניקו. איני יודע היכן נולדה, בת כמה היא או על חייה כדוגמנית בפאריס, שחקנית ברומא, ביטניקית באיביזה או כחלק מהוולווט אנדרגראונד. יכולתי לברר זאת בקלות, אך אני מעדיף שלא. כל זה היה אתמול''. יפה הא? לא אני כתבתי. זה לקוח מתוך רשימה של פאט פאטרסון עבור המגזין In New York, המודפסת מחדש בחוברת המצורפת לדיסק. 

ניסיון להבין את הקסם הווקאלי של ניקו מעלה כמה השערות, העלולות להיות מופרכות באותה מידה בה אני סבור כי הן אמיתיות: המבטא שלה, שמזכיר הרפתקה רומנטית במדינה זרה, יכול היה להיות גם בדיחה משעשעת של פיטר סלרס. הצורה בה המילים יוצאות מפיה, בכבדות מחושבת, באריכות משתרכת כמו ספגטי מפיו של תינוק שבע, בחמימות אוהבת, עלולה להתפש בעיני מאזין היפוטתי אחר גם כאדישות מקפיאת דם של אינוולידית נרקבת. ואולי, אין אלא להניח, יש גם מי שחושב כך באמת. 

אבל עבורי, צ'לסי גירל היה אלבום יפהפה החל מהתו הראשון ששמעתי ממנו - יופי נאצל, שמבוסס על המרכיבים הפשוטים ביותר. לטום ווילסון, המפיק הגאוני שאחראי לאלבום (והגיע מתחום הג'אז האוואנגרדי - הפיק אלבומים לקולטריין, ססיל טיילור וסאן רא), יש חלק לא קטן בהנדסת היופי הזה, כמו גם ללחנים המינוריים של ג'ון קייל וג'קסון בראון (שכמו ניקו, הגיעו לארה''ב מאירופה), לו ריד וטים הארדין. 

הקול של ניקו, בניגוד לכל האמור בפסקה הקודמת, הוא הגורם הבודד היחיד שהופך את ''צ'לסי גירל'' מיצירה קוואזי-אינטלקטואלית כמו כל דבר שנגעו בו קייל וריד, לחלון קטן שמאפשר הצצה חטופה ליופי נדיר. הנדיר ביותר בו יחזו אי פעם אנשים רגילים כמונו. כלי המיתר הענוגים, הגיטרה המרפרפת והחליל של יום הזיכרון; הלחנים המעודנים והמילים הנוגעות של היוצרים המוכשרים - כולם משרתים את המלכה שלנו, ניקו, שכשרוצה אוהבת אותנו, וכשלא רוצה - מתעלמת מאיתנו, ואנחנו מעריצים אותה בגלוי, והיא נהנית מכך, ובזה לנו בו בזמן. מזל שמתה.