מי זה שמת, ומינה אותי לאחראי ההיפ הופ באתר הזה? אף אחד (נכון, זה לא אני - ה.ה). אז למה אני מתעקש להמשיך ולכתוב על אלבומי היפ הופ? אז זהו, שאני לא. אני מתעקש לכתוב על מוסיקה טובה, ואם היא במקרה היפ הופ (אמר וגלגל עיניו השמיימה בתמימות) - so be it, כמו שאומרים היום. 

והפעם במדורנו ''הרכבי היפ הופ מיליטנטיים לאללה'' - לא, לא קאניבל אוקס, אלא דד פרז בכבודם וגם בעצמם. דד פרז הינם הצמד stic ו-m1 (ככה קוראים להם, בחיי), שהדבר שהכי מציק להם באלבום המופת הזה שהוציאו אשתקד , הוא האדם הלבן, או אם להיות יותר ספציפיים - האדם הלבן באמריקה. 

את השנאה לאדם הלבן ולמה שהוא מייצג, לא מבטאים דד פרז בדרכים הבנאליות של ''cop killer'' ו-''fuck the police'', אלא במעין תפישת עולם מגובשת לפרטים של פריסת עוולות האדם הלבן והממשלה הלבנה כלפי השחורים באמריקה, תוך תיאור העתיד הטוב יותר שיבוא כאשר יעלו השחורים לשלטון. 

כדי להבהיר כבר מההתחלה למה הם חותרים, פותחים דד פרז את אלבומם בדרשה של המטיף אומאלי ישיטלה (ככה קוראים גם לו, בחיי), בו הוא מספר איך צדים זאבים בשלג: הצייד תוקע חרב מגואלת בדם במרכז המשטח הבוהק, הזאבים, שמריחים את הדם ומסנוורים מלהב החרב בשלג הלבן, מגיעים ומלקקים ברעבם את הדם מהחרב - ואז נחתכים ומדממים למוות. כמובן שהצייד הוא האדם הלבן, והחרב המגואלת בדם משולה לסמים שהפיץ בקרב הזאבים השחורים שמנסים להתעשר במהירות, ולפרוץ את מעגל העוני באמצעות הסמים - וכך פוצעים עצמם ומדממים למוות. האלבום גם ממשיך ומתאר את כל הרע בממשלה, במשטרה ובמערכת החינוך שיצר האדם הלבן, ואת העתיד, שיהיה טוב יותר, ושייך לאדם השחור. 

אז למה בעצם להקשיב לכל כך הרבה שנאה מזוקקת? ובכן, קודם כל, יש לא מעט הגיון בטקסט הלוחמני של פרז. שנית - המוזיקה פשוט מדהימה. במקום לעטוף אג'נדה לוחמנית ברעש מחריש אוזניים כמצופה, יוצר הצמד עולם קסום של צלילים, שמורכב, מלבד היפ הופ, ממלודיות נפלאות, הרמוניות קוליות, פסנתרי כנף ואפילו חלילים. נכון, יש כאן גם לא מעט היפ הופ לוחמני, מיליטאנטי ונושך, אבל הכל עטוף בצורה כל כך מרתקת וכל כך שופעת כשרון, עד שגם המילים הדורסניות נשמעות לפתע מרוככות ומפויסות. 

גם אם המילים מרגיזות, גם אם לא מסכימים לאף מילה, הרי שקטעים כמו
''they schools'' ,''animal in man'' ו''mind sex'' חודרים היישר לבטן וללב. Let's get free הוא כמו לראות יד ענוגה עטופה בכפפת משי לבנה, לפני שמגלים שזו שייכת למייק טייסון, ולקבל אגרוף ישר לבטן - מוסיקה מופלאה שעוטפת מילים חדות כתער. 

אלבום חובה לכל אוהבי היפהופ איכותי, בתנאי שאתם לא נעלבים מזה שאתם לבנים.