לא מבינה צרפתית, אז בינתיים אין ברירה אלא להתרכז בצלילים. בתחושות. במה שלא עובר מילולית. צריך להתחיל להאזין בלי לשמוע מילים, ראבאק, ולנסות את זה גם בחיים פעם. 

אחרי האזנה אחת, נשמע שיש פה שירים ממש יפים (ולא יותר). אחרי חמש ושש האזנות, זו עדיין אותה התחושה ולא נמאס בכלל, מה שאומר שאפשר להוריד את ההסתייגות שבסוגריים. קרן אן כותבת שירים משובחים, שובי לב ומלאי אווירה. בעיתון קראו לזה אמביאנט, אבל לא כדאי בכלל להתייחס למושג הזה, כי הוא משדר אופנתיות. ואין באלבום הזה קריצה אופנתית, לא ככל שאני זיהיתי. 

הנה משחק. שננתח את האישיות הזרה הזו בלי להבין מילה מהטקסטים? אז ככה: היא קודם כל מאוד נעימה, ובמקרה שלה, זה ממש לא עלבון. היא נעימה על אמת, כמו חלוק אמבטיה של מישהו שאוהבים. נעימה עם ערך מוסף. אלה לא להיטים לרדיו, הם לא נועדו לפריים טיים המתועב של הפקקים. אלה סיגליות קטנות שאסור לרמוס בשידור. צריך לשתף בהם חבר קרוב אחד ולא יותר - בשעה מאוחרת, כדי לספר לנו שנורא נעים בעצם. או בבוקר מוקדם, בשביל לקבל עוד ליטוף לפני שיוצאים החוצה. 

בתואר הטראקים הכי יפים זוכים בלי להתאמץ ''Suele'', הסינגל הראשון מהאלבום שמלווה בקליפ קסום; שיר מספר 7 , שמלווה בצלילי פסנתר דרמטיים; ו- ''Decrocher les Etoiles'', שבו היא הביאה אחד, בנג'מין ביולאי, שישיר איתה; וגם את הרצועה התשיעית, ''Jardin D'hiver'', הייתי רוצה לשמור בצמר גפן. כמו את כולן בעצם. המלודיות הן מהסוג המנצח, והאפקט קלאסי - פעם עם גיטרה ופעם עם פסנתר ופעם עם תופים, וסימני האישיות לא הולכים לאיבוד. 

אז מי זאת הבחורה הזאת? סיפור החיים האישי שלה מערב הורים (הולנדית וישראלי), עלייה לארץ וירידה מחודשת לפאריז. אבל כל זה לא ממש רלוונטי, כי קרן אן היא לא מפה. נקודה. היא יושבת בבית קפה אירופי ומדברת על עצמה ועם עצמה, כמו שעושות גיבורות הסרטים של רוהמר. היא ממציאה לעצמה דמות בשם לוקה פיליפסן וכותבת לה קורות חיים, בשביל עוד קצת קרירות סקנדינבית. היא זוכרת את כל החלומות שלה, היא קונה פרחים ושוכחת לסדר אותם. הכאב שלה עדין, מקסימום צובט. חולמנית. 

נשאר רק לברר על מה היא שרה. מה יש לעשות כשלא מבינים צרפתית, מלבד לפנות למילון הצרפתי ולדוג משם שברי משפטים, מילה-מילה. 

עכשיו טיפה יותר ברור. קרן אומרת ''אני רצה אחרי מונית, אני רצה אחרי החיים שלי''. במקום אחר היא שרה ''אני רוצה את השמש ירוקה / עם תחרה ו...(לא מופיע במילון) / הצילומים של קו הים / בגן החורף שלי''. 

איך היתה לי הרגשה? כי רואים עליה בעיניים. היא הרי לא מפה, קרן אן, וזה מה שיפה באלבום שלה. היא לא מפה, ובגלל זה אנחנו אוהבים אותה.