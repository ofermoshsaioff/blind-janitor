'כל הדמויות בספר זה אמיתיות. כל דמיון לאנשים, חיים או מתים, מכוון בהחלט''. 

זוהי הערת השוליים שפותחת את ספר השירה (המושג ''lyrics'' מעליב ולא מתאים במקרה זה), המצורף לאלבום philophobia, השני מבית היוצר של הצמד Arab Strap. 

Arab strap מגישים כאן את האמת לאמיתה. האמת במערומיה. הכל הכל על אהבה , אבל בעצם אין כאן אהבה. לא אהבה מהסרטים ולא סרטים, רק אהבה יומיומית. רגילה. שגרתית, עם כל החרא מסביב. המילה אהבה עצמה כמעט ולא מופיעה, ואם כן, זה רק בהקשר של תופעה בלתי מוסברת שיש להימנע ממנה. 

קשה לתפוש עד כמה אישי וחושפני האלבום. האמת במערומיה נחשפת מיד, לא רק על גבי העטיפה, אלא כבר במשפט הראשון בשיר הפותח, ''Packs Of Three'': ''זה היה הזין הכי גדול שראית מעודך, אבל אין לך מושג היכן בדיוק הזין הזה היה''. ככה זה בחיים. אם לא תצפה לכלום לא תתאכזב. 

Aidan Moffat, הסולן, לא מטיף ולא מקווה. הוא אולי אוהב אותך, אבל כשהוא חוזר הביתה מהעבודה, הוא מסריח ובא לו לרבוץ עם בירה מול הטלוויזיה, אז אל תצפי ממנו לשבת להקריא לך מכתבי ז'אן ז'ק רוסו. 

גם מהבחינה המוזיקלית, פילופוביה לא מתיימר לטלטל. הוא אישי, עמוק, מרגש, אבל באותה מידה מונוטוני. השירה של מופאט מסתכמת ברגעים מסוימים בדיקלום עייף, כזה שיכול להתאים בכיף לשדרן משחקי גולף. אבל המקצבים הקבועים, הבאסים והשירה לא הופכים אותו למשעמם אפילו לא לרגע. היומיומיות שלו היא גם הקסם הגדול ביותר שלו. 

שורה של נתן זך מתאימה מאוד לתיאור האלבום הזה: ''לא יהיה בטלוויזיה, לא יהיה בעיתונים, נס גדול לא קרה פה, אנחנו חיים מניסים קטנים''. אז גם אם זה לא ה-אלבום של Arab strap, אין שום סיבה שלא להתמכר לו. בחיים, כמו בחיים, האושר נמצא מעבר לפינה, ברגעים קטנים, ולכן דואג הצמד לפזר לנו נחמות טקסטואליות ומוזיקליות לאורך כל האלבום. אפשר להיתקל בהם בשירה מלודית שבורה ב-''When You Go'', או בדואט הקסום ''Afterwards'', המתאר את הרוך המיוחל של הדקות שאחרי. (שימו לב גם להטבעת המושג: ''Posf-fuck Flush''). השיר ''The night before the funeral'' מסתיר באמתחתו סולו חצוצרה עוצר נשימה, ויש עוד. 

אין מקום לאופטימיות ,אבל אין מקום לייאוש. הייאוש נעים פה ונוח ,והאלבום כולו מטפטף לאט לאט ונשאר שם. גם מופאט עצמו לא הולך לשום מקום. החיים מסריחים, הוא מקנא לך, הוא שמח רק כשאת הולכת, אבל הוא נשאר. כי גם אם את בוגדת בו, והוא בוגד בך, בשורה התחתונה הוא לא יכול בלעדיך. ככה זה בחיים. 

בחיים אתה שיכור וסביר להניח שכבר לא ייצא ממך כלום, אבל זה שווה הכל אם אתה מגיע לרגע המתואר ב-''Islands'': כשאתה שוכב ותוהה אם אתה אמור להיות מאוהב, כשאתה חוזר הביתה ומריח את ה%#@$ שלה על האצבעות שלך וזה גורם לך להתרגש כמו ילד, ולומר :
''Now we've been on these open seas far too long, so take a breath, take my hand, There's land, AHOY!'' 