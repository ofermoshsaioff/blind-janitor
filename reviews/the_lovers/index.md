תארו לכם מפת שולחן, צבועה בצבעי פסטל רכים, עליה מונחים תצלומים בשחור-לבן של תמונות מחיי האדם. המפה הזו פרושה על גבי תהום עמוקה, אינסופית, רוחשת ומבעבעת. תהום שהמביט לתוכה מסתחרר, ועלול ליפול אם לא יחזיק במשהו. 

השנה: 1984. המקום: מועדון ''שביל החלב'', אמסטרדם. הארוע: הופעה של הנקודות הורודות האגדיות, הרכב הרוק הנסיוני ומנהיגו המוזר - אדוארד קא-ספל. 

זהו החלק הראשון של האלבום. ארבעה שירים בהופעה - קצביים, קלילים, וירטואוזיים. הצליל של הלג'נדרי ערמומי ומטעה. לכאורה פופ רקיד וקופצני, אולי מעט מתוחכם, אבל מאחורי הקול הרך של קא-ספל מסתתרת התהום. ''...רק גברים אמיצים שורדים בג'ונגל..'' (Jungle). 

החלק השני באלבום הוא סיפורם של הנאהבים. 

הוא מתחיל בנגינת פסנתר, כמעט מוזיקה קלאסית. זהו שיר פרידה. ''...נשיקות בארוחת הבוקר. נוגעים בנשמות ומחליפים משאלות. הקפה כבר קר - את רחצת את הכלים - התחלקתם בסיגריה - והנה הגיע הזמן ללכת... עוד מעט רק נחליף מכתבים ונבכה בטלפון...'' (the lovers part one). 

הנאהבים לא יפגשו יותר. הוא ינחת על הכוכב הלא נכון. את המשימה שלו הוא לעולם לא ישלים ולא יחזור הביתה. ''...הכמוסה צללה. הטמפרטורה החלה לעלות , הוא כמעט ולא היה מופתע כשדמעותיו הפכו קיטור בזוית העין...'' (flowers for the silverman). 

אז מגיע the lovers part two, השיר שבו פטריק Q פאגניני עושה נפלאות בכינור, באחד הקטעים היפים והמרגשים בתולדות הרוק. ''...זה דורש רק דחיפה כדי שבובת החרסינה תתנפץ לרסיסים. זה דורש רק נגיעה ובובת החרסינה תתחיל לרקוד. לקוות. לחוש. לאהוב. רקדי, בובת חרסינה!'' 

בגרסת ה-CD נמצא גם חלק שלישי לאלבום, והוא סינגל שראה אור ב-86' ובו השירים curios guy ו-prenmition 16. השני הוא עוד אחד בסדרת הפרנמישנים הבלתי נגמרת שכבר עברה את העשרים, והראשון הוא שיר אהבה אובססיבי כמו שרק קא-ספל יודע לכתוב ולהלחין.